====== 3. Muʔu a mə̀ a Vì ə Lwinə Mbyi ======

{{https://api.unfoldingword.org/obs/jpg/1/en/360px/obs-en-03-01.jpg?direct&}}

Kəlyɨŋ kə dyə̀fə kə nchòə̀ lí viʔi ghoʔ a mbyi. Vəwenə zìtə̀ sə̀ tsiə ntsɨ̀nə̀ ə byɨ. Kə byɨf ə̀ chò Nyìngòŋ wʉ la yì a byɨfsə mbyi nə̀ muʔu.

{{https://api.unfoldingword.org/obs/jpg/1/en/360px/obs-en-03-02.jpg?direct&}}

A lì Nuà nstiə ntsìnə̀ əjùŋ Nyìngòŋ saŋlə nə̀ wen. A ndìʔ tà wen a ghə̀ ntsiə a nkàyn a ntìntìn ə̀ viʔ və byɨfə və avyi. Nyìngòŋ shə̀ʔtə̀ a Nuà byì muʔu amyì a ghə̀ a tɨm ə mə̀ vì lwinə mbyi. Ghə̀ gàʔ a Nuà la ghə̀ bwom ə mpfì ə kə̀baŋ.

{{https://api.unfoldingword.org/obs/jpg/1/en/360px/obs-en-03-03.jpg?direct&}}

Nyìngòŋ gàʔ a Nuà la ghə̀ bwɔm kə̀baŋ akjì kə ghoʔ noʔə̀ nànto ə̀ bɛ̀ jə̀f noʔə̀ nə̀mwìn. Nuà ndìʔ ə bwom nə̀ nkòʔ, ə kuʔsə noʔə̀ əkaŋ, ə wye chinsə̀ aloʔ tsu bènə̀ məlili tà a kədɨ̀ŋ. A dìʔ a kə̀baŋ akèn a Nuà nə̀ ngwàʔ ə wen nə̀ vəkayn və nyamsə fa mbyi a shə̀ noʔə̀ sə̀tsèm ə ne kwen a əzhʉ a əwʉ zìtə̀.

{{https://api.unfoldingword.org/obs/jpg/1/en/360px/obs-en-03-04.jpg?direct&}}

Nuà ə nzhʉ li Nyìngòŋ wenə̀ vunə lyʉmə wen vətaʔ ə bwom kəbaŋ akyì tà a jì a Nyìngòŋ ngàʔə̀ a wen. Vəwenə nlyɨ̀ə ngwʉ̀ʔsə tà a kədɨ̀ŋ ə bwom tà àndə kəbaŋ akyì kə nghoʔə noʔə̀ nànto. Nuà ə̀ nshə̀ʔtə̀ a viʔi byì muʔu amyì a mə̀ ne vìə lwinə mbyi, gàʔə̀ la vəwenə kwitə ə̀ byɨmə à Nyìngòŋ, a li vəwenə ko zhʉtə.

{{https://api.unfoldingword.org/obs/jpg/1/en/360px/obs-en-03-05.jpg?direct&}}

Nyìngòŋ bɛ̀ gàʔ a Nuà wenə̀ ngwàʔ ə̀ wen la vəwenə kəŋ əfozhɨvə tà a kədɨ̀ŋ a nyamsə bɛ̀nə̀ à vəwenə. Vəwenə mpfɨtə li əfo ə̀ me, Nyìngòŋ gàʔ a Nuà la əzhʉ kwʉ̀ʔə̀ li ə wen, wì ə wen, vunə lyʉmə ə wen vətaʔ nə̀ kyì ə vəwenə kwen a kəbaŋ akyì. Vəwenə ndìʔ ə̀ fwòmə.

{{https://api.unfoldingword.org/obs/jpg/1/en/360px/obs-en-03-06.jpg?direct&}}

Nyìngòŋ ə mbɛ tɨ̀m ə lɨm nə̀ kyi ə nyamsə nə̀ mənyin a Nuà ə ghə̀ kwensə a kəbaŋ akyì ti nyamsə nə̀ mənyin ə bwoŋ. Nyìngòŋ ə ntɨ̀m tə lɨm nə̀ tə̀ kyi ə̀ sòmbo fa nyamsə a və nku kəku tsu à Nyìngòŋ. Vəwenə nkwen ə me noʔə̀ mpfen ə̀ Nyìngòŋ chiʔ əch ə kəbaŋ akyì.

{{https://api.unfoldingword.org/obs/jpg/1/en/360px/obs-en-03-07.jpg?direct&}}

Əwʉ mə̀ zìtə̀ ə̀ vì, ə̀ vì, ə̀ vì. Ghə shiə ta lì məntsi məwum ə nkàʔ, nə̀nchwì nə̀nchʉʔə kèn la ghə chòə̀ li! Muʔu kaʔkə sə̀ fʉ̀ə̀ fa nse. Noʔə̀ əshi ətsèm a mbyi sə̀ dìʔ tà muʔu, tɛ̀ pfénsə́ jəfkə́ sə́.

{{https://api.unfoldingword.org/obs/jpg/1/en/360px/obs-en-03-08.jpg?direct&}}

Noʔə̀ əfo ətsèm a mbyi pfɨkə, à faŋ ta viʔ vyi nə̀ nyam shi nə̀ mənyin myi a chi kəbaŋ. Kəbaŋ akyì kə faŋ ə̀ sə̀ lyəʔə fa kwì a muʔu kèn la vəwenə lyəŋ li.

{{https://api.unfoldingword.org/obs/jpg/1/en/360px/obs-en-03-09.jpg?direct&}}

Əwʉ ə ne nchò, kəbaŋ akyì kə lyəʔ a kwì a mù vəsàŋ vətayn, muʔu amyì shiʔtə̀ djʉ̀. Kətsi kətsen kəbaŋ akyì kə shiʔtə a kwì ə pfɛn ətsen, əshi bɔ dìʔ tà muʔu ə muʔu. Vəsàŋ ə bɛ cho vətaʔ tə̀ kwi tə ətàŋ tə mə̀ zì əkə̀ʔ.

{{https://api.unfoldingword.org/obs/jpg/1/en/360px/obs-en-03-10.jpg?direct&}}

Məntsi bɛ cho məwum ə nkàʔ, Nuà tɨm fənyin la fə djʉ̀ lyeə la muʔu zɨm li lɔ. Fənyin afyìfə tànə̀ ə̀ kaʔ, ə̀ kəŋ, fə ko yen ə nse ə zɨm.

{{https://api.unfoldingword.org/obs/jpg/1/en/360px/obs-en-03-11.jpg?direct&}}

Nuà tsitə ə̀ bɛ̀ tɨm kə̀làtó. Kə tànə̀ kaʔ kə ko yen ə nse ə zɨm ə̀ bɛ bwìnə̀ vì. A sə ndìʔ a bàm ə əwəŋ ə mpfen ghə̀ bɛ̀ bwìnsə̀ tɨm kəlàtó akyì, kə djʉ̀ bwìnə̀ vì nə̀ əfʉ ə fəkòʔ! Kə njìʔə la muʔu zɨmə djʉ̀ nkòʔ bwìnsə̀ kwiə a mfi!

{{https://api.unfoldingword.org/obs/jpg/1/en/360px/obs-en-03-12.jpg?direct&}}

Nuà bɛ kə̀ʔtə̀ əwəŋ ə mpfen ə bɛ̀ tɨm kəlàtó akyì a ghayn a taʔ. Kə djʉ̀ yen kəshi ə shyə̀ʔə əloʔ ə wen tsu kə ko bɛ̀ bwìnə̀ vì bwen. Kə njìʔə la muʔu zɨmə djʉ̀ noʔə̀ nkàyn!

{{https://api.unfoldingword.org/obs/jpg/1/en/360px/obs-en-03-13.jpg?direct&}}

Vəsàŋ ə bɛ̀ chò vəbò Nyìngòŋ gàʔ a Nuà, “Wù zì wù fʉ̀ nə̀ ngwàʔ ə̀ wù bènə̀ nyam shi nə̀ mənyin myì luwèn. Ghə̀ŋ djʉ̀ ə̀ bwì vunə tà a kədɨ̀ŋ ə̀ lwinsə mbyi tsu.” Nuà wenə̀ ngwàʔ ə̀ wen mə̀ fʉ̀ fa kəbaŋ akyì.

{{https://api.unfoldingword.org/obs/jpg/1/en/360px/obs-en-03-14.jpg?direct&}}

Nuà fʉ̀ fa kəbaŋ akyì, ə̀ bwom kəshi kə kuʔsə ə̀ Nyìngòŋ ə̀ kù nyamsə kəku sətsen a wen. Kənyʉ̀ əkyikə bòŋ à Nyìngòŋ ghə̀ bwaʔsə Nuà nə̀ ngwàʔ ə ə̀ngə̀ŋ ə̀ wen.

{{https://api.unfoldingword.org/obs/jpg/1/en/360px/obs-en-03-15.jpg?direct&}}

Nyìngòŋ gàʔ, “Mà ə wʉ li la mà ə ko lu bɛ byɨfsə mbyi byì ənyʉ̀ ə byɨfə və a viʔi nè, kèn la mà ə lu bɛ tɨm muʔu la mə̀ byɨfsə mbyi tɛ̀ ndə viʔi nèə̀ mbyɨ nànto fa əbwi.”

{{https://api.unfoldingword.org/obs/jpg/1/en/360px/obs-en-03-16.jpg?direct&}}

Nyìngòŋ mə̀ shìtə̀ mbì kəmpfembyiʔ a nə̀ kəchwiʔtə kə. Noʔə̀ zenə a kəmpfembyiʔ kə mfʉ̀ a əkaŋ Nyìngòŋ ə kwòʔtə̀ məkàyn amyì, viʔi ə wenə bɛ kwòʔtə̀.

//Fətitì fa nwàʔlə̀ ə̀ Nyìngòŋ: ////Jènesìs//// 6-8//
