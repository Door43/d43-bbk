====== 3. Muʔu a mə̀ a vì ə lwinə mbyi ======

{{https://api.unfoldingword.org/obs/jpg/1/en/360px/obs-en-03-01.jpg?direct&}}

Kəlyɨŋ kə dyə̀fə kə nchòə̀ lí viʔi ghoʔ a mbyi. Və̀wenə zìtə̀ sə̀ tsiə ntsɨ̀nə̀ ə byɨ. Kə byɨf ə̀ chò Nyìngòŋ wʉ la Yì a byɨfsə mbyi nə̀ muʔu.

{{https://api.unfoldingword.org/obs/jpg/1/en/360px/obs-en-03-02.jpg?direct&}}

A lì Nùa nsti əntsìnə̀ jùŋ Nyìngòŋ saŋlə̀ nə̀ wen. À ndìʔ tà wen a ghə̀ ntsi a nkàyn a ntintin ə̀ viʔ və byɨvə a və̀nə. Nyìngòŋ shə̀tə̀ a Nùa byì muʔu namyì a Ghə̀ a tɨm əmə̀ vì lwinə mbyi . Ghə̀ gàʔ a Nùa la ghə̀ bwomə mpfì kə̀baŋ.

{{https://api.unfoldingword.org/obs/jpg/1/en/360px/obs-en-03-03.jpg?direct&}}

Nyìngòŋ gàʔ a Nùa la ghə̀ bwɔm kə̀baŋ akjì kə ghoʔ noʔə̀ nàntô ə̀ bɛ̀ jə̀f noʔə̀ nə̀mwìn. Nùa ndìʔ ə bwom nə̀ nkòʔ, ə kuʔsə noʔə̀ əkaŋ, ə wye chinsə̀ aloʔ tsu bènə̀ məlili tà a kədɨ̀ŋ . À dìʔ a kə̀baŋ akèn a Nùa nə̀ ngwàʔ əwen nə̀ vəkayn və nyamsə fa mbyi a shə̀ noʔə̀ sə̀tsèm ə ne kwen a əzhu a əwʉ zìtə̀.

{{https://api.unfoldingword.org/obs/jpg/1/en/360px/obs-en-03-04.jpg?direct&}}

Nùa nzhu li Nyìngòŋ wenə̀ vunə lyʉmə wen vətaʔ ə bwom kəbaŋ akyì tà a jì a Nyìngòŋ ngàʔə̀ a wen. və̀wenə nlyɨ̀ə ngwʉ̀ʔsə ta kədɨ̀ŋ ə bwom tàndə kəbaŋ akyì kə nghoʔə noʔə̀ nàntô. Nùa ə̀ nshə̀ʔtə̀ a viʔi byì muʔu namyì a mə̀ ne vì lwinə mbyi, gàʔə̀ la və̀wenə kwitə ə̀ byɨ̀mə à Nyìngòŋ, a li və̀wenə ko zhutə.

{{https://api.unfoldingword.org/obs/jpg/1/en/360px/obs-en-03-05.jpg?direct&}}

Nyìngòŋ bɛ̀ gàʔ a Nùa wenə̀ gwàʔ ə̀ wen la və̀wenə kəŋ əfo ə zhɨvə ta kədɨ̀ŋ a nyamsə bɛ̀nə̀ à və̀wenə . və̀wenə mpfɨtə̀ əfo mme, Nyìngòŋ gàʔ a Nùa la əzhu kwʉʔə̀ li ə wen, wì ə wen, vunə lyʉmə ə wen vətaʔ nə̀ kyìə və̀wenə kwen a kəbaŋ ayì. Və̀wenə ndìʔ ə̀ fwòmə .

{{https://api.unfoldingword.org/obs/jpg/1/en/360px/obs-en-03-06.jpg?direct&}}

Nyìngòŋ ə mbɛ tɨ̀m ə lɨm nə̀ kyi nyamsə nə̀ mənyin a Nùa ə ghə̀ kwensə a kəbaŋ ayì tǐ nyamsə nə̀ mənyin bwoŋ. Nyìngòŋ ə ntɨ̀m tə lɨm nə̀ tə̀ kyi ə̀ sòmbô fa nyamsə a və nku kəku tsu à Nyìngòŋ. Və̀wenə̀ nkwen ə me noʔə̀ mpfenə̀ Nyìngòn chiʔ əchu ə kəbaŋ ayì.

ə̀{{https://api.unfoldingword.org/obs/jpg/1/en/360px/obs-en-03-07.jpg?direct&}}

Əwʉ mə̀ zìtə̀ ə̀ vì, ə̀ vì, ə̀ vì. Ghə shiʔə ta lì mə̀ntsi mənwum ə nkàʔ, nə̀nchwì nə̀nchʉʔə kèn la ghə choə li! Muʔu kaʔkə̀ sə̀ fʉə fa nse. Noʔə̀ əshì ətsèm a mbyi sə̀ dìʔ tà muʔu, tɛ̀ pfénsə́ jəfkə́sə́.

{{https://api.unfoldingword.org/obs/jpg/1/en/360px/obs-en-03-08.jpg?direct&}}

Noʔə̀ əfo ətsèm a mbyi pfɨkə, à faŋ ta viʔ vyi nə̀ nyam shi nə̀ mənyin myi a chi kəbaŋ . kəbaŋ akyì kə faŋ ə̀ sə̀ lyəʔə fa kwì a mù kèn la və̀wenə lyəŋ li.

{{https://api.unfoldingword.org/obs/jpg/1/en/360px/obs-en-03-09.jpg?direct&}}

Əwʉ ə ne ncho, kəbaŋ akyì kə ə lyəʔ a kwì a mù vəsàŋ vətayn, muʔu namyì shiʔtə̀ djʉ̀. Əchuʔ ə tseghə kəbaŋ akyì kə shiʔtə a kwìə pfɛn ə tsen, əshi bɔ dìʔ tà muʔu ə muʔu . Vəsàŋ ə bɛ cho vətaʔ tə̀ kwi tə ətàŋ tə mə̀ zìə kə̀ʔ.

{{https://api.unfoldingword.org/obs/jpg/1/en/360px/obs-en-03-10.jpg?direct&}}

Məntsi bɛ cho məwum ə nkàʔ, Nùa tɨm fənyin la fə djʉ̀ lyeʔə̀ la muʔu zɨm li lɔ. fənyin afyìfə tànə̀ ə̀ kaʔ, ə̀ kəŋ, fə ko yen ə nse ə zɨm .

{{https://api.unfoldingword.org/obs/jpg/1/en/360px/obs-en-03-11.jpg?direct&}}

Nùa tsitə ə̀ bɛ̀ tɨm kə̀làtó. Kə tànə̀ kaʔ kə ko yen ə nse ə zɨm ə̀ bɛ bwìnə̀ vì. À sə ndìʔ a bàmə wəŋ ə mpfen ghə̀ bɛ̀ bwìnsə̀ tɨm kə̀làtó akyì, kə djʉ̀ bwìnə̀ vì nə̀ əfʉ ə fəkòʔ! Kə njìʔə la muʔu zɨmə djʉ̀ nkòʔ bwìnsə̀ kwiə a mfi!

{{https://api.unfoldingword.org/obs/jpg/1/en/360px/obs-en-03-12.jpg?direct&}}

Nùa bɛ kə̀ʔtə̀ ə wəŋ ə mpfen ə bɛ̀ tɨm kə̀làtó akyì a ghayn a taʔ . Kə djʉ̀ yen kəshi ə shyə̀ʔə əlɔʔ ə wen tsu kə ko bɛ̀ bwìnə̀ vì bwen. Kə njìʔə la muʔu zɨmə djʉ̀ noʔə̀ nkàyn!

{{https://api.unfoldingword.org/obs/jpg/1/en/360px/obs-en-03-13.jpg?direct&}}

Vəsàŋ ə bɛ̀ chò vəbò Nyìngòŋ gàʔ a Nùa la, “Wù zì wù fʉ̀ nə̀ ngwàʔ ə ngə̀ŋ ə̀ wù bènə̀ nyam shi nə̀ mənyin luwèn. Ghə̀ŋ djʉ̀ ə̀ bwì vunə ta kədɨ̀ŋ ə̀ lwìnsə mbyi tsu.” Nùa wenə̀ ngwàʔ ə̀ wen mə̀ fʉ̀ fa kəbaŋ ayì .

{{https://api.unfoldingword.org/obs/jpg/1/en/360px/obs-en-03-14.jpg?direct&}}

Nùa fʉ̀ fa kəbaŋ ayì , ə̀ bwom kəshi kə kuʔsə ə̀ Nyìngòŋ ə̀ kù nyamsə kəku sətsen sə a Wen. Kənyù kyikə bòŋ à Nyìngòŋ Ghə̀ bwaʔsə Nùa nə̀ ngwàʔ ə ngə̀ŋ ə̀ wen .

{{https://api.unfoldingword.org/obs/jpg/1/en/360px/obs-en-03-15.jpg?direct&}}

Nyìngòŋ gàʔ la, “Màə wʉ li la Màə ko lu bɛ byɨfsə mbyi byì ənyù ə byɨvə a viʔi ne, kèn la Màə ko lu bɛ tɨm muʔu la mə̀ byɨfsə mbyi tə̀ ndə viʔi nè mbyɨ nàntô tɛ fa vunjə vəchetəvə .”

{{https://api.unfoldingword.org/obs/jpg/1/en/360px/obs-en-03-16.jpg?direct&}}

Nyìngòŋ mə̀ shìtə̀ mbì kəmpfembyiʔ a nə̀ kəchwiʔtə kə. Noʔə̀ zenə a kəmpfembyiʔ kə mfʉ̀ a əkaŋ Nyìngòŋ ə kwòʔtə̀ məkàyn amyì, viʔi ə wenə bɛ kwòʔtə̀.

//Fətǐtì fa nwàʔlə̀ ə̀ Nyìngòŋ////: Genesis 6-8//
