====== 9. Nyìngòŋ ə̀ dzàŋə Musìs ======

{{https://api.unfoldingword.org/obs/jpg/1/en/360px/obs-en-09-01.jpg?direct&}}

Jòsef mpfʉ viʔi ə wenə sè ta Igyìp. Və̀wenə mfàŋ tsu ə̀ sə̀ bwiə ghoʔə djʉ̀ə̀. Ngwʉ̀sə sə chò ə ghoʔtə mu və̀wenə kiʔi li ngwàʔ ə̀ wàyn ta kədɨ̀ŋ. Və ndzàŋə̀ və̀wenə la vunə Isrèl.

{{https://api.unfoldingword.org/obs/jpg/1/en/360px/obs-en-09-02.jpg?direct&}}

Ngwʉ̀sə sə nchò li ə zaʔə təghɨ ta k ədɨ̀ŋ vunə Isrèl ə ghoʔ noʔə̀ nànto . Kə ntsi li ə̀ chò viʔi Igyìp ə lyèsə̀ Jòsef nə̀ gyàmtə̀ a ghə̀ nku à və̀wenə. Viʔi Igyìp ə zìə sə̀ fwànə̀ vunə Isrèl byì tàndə və̀wenə̀ nghoʔə nànto. Kə ghoʔ Ferò a ghə̀ ndìʔ fòynə̀ Igyìp ghə̀ nè la vunə Isrèl ndìʔ əkòs ə viʔi Igyìp.

{{https://api.unfoldingword.org/obs/jpg/1/en/360px/obs-en-09-03.jpg?direct&}}

Viʔi Igyìp ə nnè vunə Isrèl shyèʔə̀ kəkòs noʔə̀ nànto, bwomə aloʔ, bwomə tɛ̀ ətɨm ə mpfensə. Əshyèʔ ə̀ toghə̀ ayì ə nnè vunə Isrèl sè ta ngəʔ, a lì Nyìngòŋ bwaʔsə və̀wenə nə̀ vunə ta kədɨ̀ŋ.

{{https://api.unfoldingword.org/obs/jpg/1/en/360px/obs-en-09-04.jpg?direct&}}

Ferò nyen li jì a vunə Isrèl ə bwi fa tsu ghoʔə djʉ̀ə̀ tà djʉ̀ə ghə̀ chòsə̀ əsoʔ la viʔi Igyìp ə moʔ li vunə və bwaʔ və Isrèl noʔə̀ vətsèm a mù mə̀ Naìl ə̀ zhwi lə .

{{https://api.unfoldingword.org/obs/jpg/1/en/360px/obs-en-09-05.jpg?direct&}}

Wùwì isrèl ətsen bwi wàyn ə wùlɨm a mənsti ayì. Wenə̀ lɨm ə wen tàŋkə̀ ə lyòmtə̀ wàyn ayì fa viʔi Igyìp kə və zhwi.

{{https://api.unfoldingword.org/obs/jpg/1/en/360px/obs-en-09-06.jpg?direct&}}

Kə nghoʔ li vətìʔ və wàyn ayì və̀wenə kəŋə nkyè ə̀ wye ə wen tsu ə̀ djʉ̀ ə lyəŋsə a mù mə̀ Naìl ti kə və zhwi ə wen. Lə̀mə̀ ə wen ə wùwì ə totə lyòmtə̀ sə̀ lyè jì a ghə̀ a lyəŋ djʉ̀.

{{https://api.unfoldingword.org/obs/jpg/1/en/360px/obs-en-09-07.jpg?direct&}}

Wàyn ə wùwì ə Ferò nyen li nkyè shiʔə ghə̀ sə lye a dìʔ wàyn à yì ə tin. Ghə̀ nkòŋə̀ li wàyn ayì ə̀ lyɨ̀ wen ə̀ djʉ̀. Ghə̀ nkəŋ li wùwì Isrèl a ghə̀ nzì ghə̀ə nyoŋsə wàyn ayì, ə̀ sə kəŋ ə̀ fʉ̀ ta əwen ə̀ lì wen kèn la ghə̀ kɨ li. Lì wàyn ayì ntsuʔ li ə̀ wen fa əzhwin ə̀ bwìnsə̀ ku ə wen a Wàyn ə wùwì ə Ferò ghə̀ chu əzhiʔ ə wen nə̀ Musìs.

{{https://api.unfoldingword.org/obs/jpg/1/en/360px/obs-en-09-08.jpg?direct&}}

Əchuʔ ətsenəghə, mu Musìs ə totə li, ghə̀ yen wù Igyìp ətsen ghə̀ ghòmə̀ wàyn ə̀ Isrèl ə tsen. Kə ghoʔ Musìs ghə̀ tàŋkə̀ ə gyàmtə̀ lə̀mə̀ wen ayì .

{{https://api.unfoldingword.org/obs/jpg/1/en/360px/obs-en-09-09.jpg?direct&}}

Musìs ə nkwòʔə̀ la wìʔ ə ko yenə ghə̀ zhwi wù Igyìp ayì ə̀ bvɨ̀mə̀, a lì wìʔ yen kənyù a Musìs ə nnè.

{{https://api.unfoldingword.org/obs/jpg/1/en/360px/obs-en-09-10.jpg?direct&}}

Ferò nzhu li kənyù a Musìs ə nnè ghə̀ kəŋ jì ə zhwi wen. Musìs ə nyɨŋ li fa Igyìp ə̀ djʉ̀ a kəshi kətsen kə zɨmə la kwas ə̀ lyòmtə̀ fa vəsugèʔ və Ferò.

{{https://api.unfoldingword.org/obs/jpg/1/en/360px/obs-en-09-11.jpg?direct&}}

Musìs ə nkaʔkə li ntɨ̀ŋə̀ ə̀ byisə tsu. Ghə̀ nlam li wùwì wenə̀ wen kiʔi vunə ə lyʉmə və bò.

{{https://api.unfoldingword.org/obs/jpg/1/en/360px/obs-en-09-12.jpg?direct&}}

Kətsi kətsen Musìs tsiə byisə ə wen sətsèn kəshi kə ətoʔ kət sen kə fwiə. Əzhiʔ nkuʔə kèn la ətoʔ əfwiə .Musìs ə djʉ̀tə̀ li ə boʔsə lye la à dìʔ kənyù kəkɔ̀ lɔ. Ghə̀ boʔsə ə̀ djʉ̀ gɨ̀ ə Nyìngòŋ gàʔ a wen, “Musìs, tsuʔtə gʉshə̀sə. À dìʔ kəshi kə kuʔsə Nyìngòŋ a wu tiə tsu lì.”

{{https://api.unfoldingword.org/obs/jpg/1/en/360px/obs-en-09-13.jpg?direct&}}

Nyìngòŋ gàʔ, “Màə yen li ngəʔ ə̀ vunə vwomə. Mà a tɨm wù a Ferò ti wù djʉ̀ ə̀ shìsə̀ və̀wenə fa ngəʔ a Igyìp. Màə ku əloʔ ə Kanàn à vəwenə, əloʔ yì a Mà nkanə̀ la Màə ne ku a Abàham. Azìk, nə̀ Jàkob. ”

{{https://api.unfoldingword.org/obs/jpg/1/en/360px/obs-en-09-14.jpg?direct&}}

Musìs ə mbèmə̀ li la, “Mà gàʔ la ghɔ̀ à və̀wenə a əzhu a sətsèn və bèm la à tɨm ndə ntɨm mò a?” God said, “MÀ DÌʔ MÒ A MÀ DÌʔ. Gàʔə à və̀wenə la, ‘À tɨm MÀ DÌʔ ə tɨm wù .’ Bɛ̀ gàʔ à və̀wenə la , ‘MÀ DÌʔ Yawè, Nyìngòŋ ə̀ vətìʔ ə vyəŋə Abàham, Azìk, nə̀ Yàkob.’ A lə̀ əzhiʔ ə ghomə lə̀.”

{{https://api.unfoldingword.org/obs/jpg/1/en/360px/obs-en-09-15.jpg?direct&}}

Musìs ə̀ mfwànə̀ ə djʉ̀ a Ferò byèʔə̀ àndə ghə̀ mɨʔtə̀. Nyìngòŋ tɨm lə̀mə̀ wen ə Aròn ə ghə̀ djù ə gyàmtə̀ wen. Nyìngòŋ shə̀ʔtə̀ a Musìs wenə̀ Aròn la Ferò ne nchənə ə mòʔtə̀ vunə Isrèl ə və djʉ.

//Fətitì fa nwàʔlə̀ ə̀ Nyìngòŋ////: Exodus 1-4//
