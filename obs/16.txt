====== 16. Vəmbwòngsə̀ və vunə Isrèl ======

{{https://api.unfoldingword.org/obs/jpg/1/en/360px/obs-en-16-01.jpg?direct&}}

Joshwà ə mpfɨ li vunə Isrèl kwitə ə̀ sə̀ to kəchu à Nyìngòŋ. Vəwenə nko dzɨ̀m viʔi ə Kanàn vətsenə vyi, kèn la vəwenə mbɛ wʉ təsoʔ tə Nyìngòŋ. Vunə Isrèl ə nkye li Yawè ə̀ zìtə̀ li ə̀ sə̀ kuʔsə vənyìngòŋ və viʔi ə Kanàn . Vunə Isrèl ə nko kyiʔ foyn noʔə̀ ndə̀ sə̀ nè tɛ̀ ghɔ̀ a ghə̀ kòŋə̀.

{{https://api.unfoldingword.org/obs/jpg/1/en/360px/obs-en-16-02.jpg?direct&}}

Nyìngòŋ ə mmòʔtə̀ li viʔi ə kəbàyn ə̀ vunə Isrèl soyn ə̀ zhɨ vəwenə byì ə̀ to ə kəchu ə̀ vəwenə . viʔi ə kəbàyn ə̀ avyi ntsoŋ li əfo ə vunə Isrèl, mbyɨ̀fsə ətsenəvə, ə̀ bɛ̀ zhwi ə ngwàʔ wìʔ . Vəwenə nyen li ngəʔ a ngwʉ̀ʔsə a ngwʉ̀ʔsə a avu ə̀ viʔi ə kəbàyn ə̀ vəwenə mimbu kwitə ə loyn la Nyìngòŋ gyàmtə̀ vəwenə.

{{https://api.unfoldingword.org/obs/jpg/1/en/360px/obs-en-16-03.jpg?direct&}}

Nyìngòŋ ə nkusə li nshinsə ə̀ ku li mbwòŋsə̀ ghə̀ gyàmtə̀ vəwenə fa avu ə̀ viʔi kəbàyn ə̀ vəwenə mbwaʔmə̀ sə̀ dìʔ. Kə ko tsitə viʔi Isrèl vyi bɛ̀ lyèsə̀ byì Nyìngòŋ ə̀ bɛ̀ zìtə̀ ə kuʔsə vənyìngòŋ və kəjàŋ. Nyìngòŋ mə̀ kye viʔi Midyàn və soyn ə̀ zhɨ vəwenə .

{{https://api.unfoldingword.org/obs/jpg/1/en/360px/obs-en-16-04.jpg?direct&}}

Viʔ i Midyàn ə nlyə̀ li əfo ə zhɨvə fa təsɨm ə̀ viʔi Isrèl a ngwʉ̀ʔsə sòmbo . Viʔi Isrèl ə mfwànə̀ li ə̀ lyòmtə̀ a təfyə̀ ti kə viʔ i Midyàn ə yen vəwenə. Kə nzaʔə li a nsɨʔ ətsen vəwenə bɛ loyn la Nyɨngoŋ gyàmtə̀ .

{{https://api.unfoldingword.org/obs/jpg/1/en/360px/obs-en-16-05.jpg?direct&}}

Əchuʔ ə tsenəghə, wù Isrèl ə tsen vədzàŋə̀ nə̀ Gidyòn lyòmtə̀ fa viʔi Midyàn ə̀ sə̀ ghòmə̀ asaŋ. Ntsɨ̀ŋ ə̀ ngə̀ŋ ə̀ Nyɨngoŋ vì a Gidyòn ə̀ gàʔ , “Nyɨngoŋ dìʔ wyewen , wù ŋàŋ. Djʉ̀ ə̀ bwòŋsə̀ vunə Isrèl fa viʔi Midyàn.”

{{https://api.unfoldingword.org/obs/jpg/1/en/360px/obs-en-16-06.jpg?direct&}}

Tìʔ ə Gidyòn ə̀ kiʔ əfəm a ghə̀ nwʉ nyingòŋ tsu və sə̀ kuʔsə . Nyingòŋ gàʔ a Gidyòn la ghə̀ bis əfəm ayi.  Gidyòn ə nkə̀ʔtə̀ li nə̀nchuʔə byì tàndə ghə̀ mfwànə̀ viʔi . À sə ndìʔ nə̀nchuʔə ghə̀ bìstə̀ əfəm ayi ə̀ sàstə̀ noʔə̀ ətsèm . Ghə̀ mbom li kəshi kə kuʔsə Nyingòŋ à yì ə ben ə̀ ku kəku tsu à wen .

{{https://api.unfoldingword.org/obs/jpg/1/en/360px/obs-en-16-07.jpg?direct&}}

Əchuʔ ə nlayn li viʔi yen la wutsen ə yì bìstə̀ əfəm ayi ə̀ sàstə̀, kə̀ zaf vəwenə. Viʔi mə̀ djʉ̀ a gə̀ ə Gidyòn ə zhwi ə wen, tìʔ ə Gidyòn gàʔ , “Byìghò a ghə̀ŋ ə tàŋkə̀ ə gyàmtə̀ ə nyìngòŋ ə ghə̀ŋ a? Mu ghə̀ dìʔ nyìngòŋ ghə̀ gyàmtə̀ əwen ə wen! ” Tàndə ghə̀ gàʔ a lì vəwenə kye və ko zhwi Gidyòn.

{{https://api.unfoldingword.org/obs/jpg/1/en/360px/obs-en-16-08.jpg?direct&}}

Viʔi Midyàn ə bɛ̀ vì ə tsoŋ əfo ə vunə Isrèl. Vəwenə ndìʔ ta kədɨ̀ŋ kèn la və zì və taŋ. Gidyòn dzàŋ viʔi Isrèl la və tsèntə̀ ə̀ soyn vəwenə. Gidyòn gàʔ la Nyìngòŋ jìʔ əchwiʔtə əbò à yì ti yì kɨ la Nyìngòŋ a gyàmtə̀ yì ə bwòŋsə̀ viʔi Isrèl .

{{https://api.unfoldingword.org/obs/jpg/1/en/360px/obs-en-16-09.jpg?direct&}}

Mbì ə̀ kəchwiʔtə ə̀ ndìʔ la Gidyòn ə̀ nyə̀ŋsə̀ gwʉ̀ ə̀ byinjɨ̀ a nse ə̀ gàʔ a Nyìngòŋ la ghə̀ nè təgiʔ tə shiʔi tà tsu kə tə à kùm ə̀ nse. Nyìngòŋ ə nnè li . Əchuʔ ə jɨ ghə̀ bɛ̀ gàʔ a Nyìngòŋ la təgiʔ tə shiʔi  ta nse kə tə a kùm gwʉ̀ ayì . Nyìngòŋ ə mbɛ nè ta li . əchwiʔtə vənə əbò nnè li Gidyòn byɨmə la Nyìngòŋ gyàmtə̀ ə wen ə ghə̀ bwòŋsə̀ vunə Isrèl fa viʔi Midyàn .

{{https://api.unfoldingword.org/obs/jpg/1/en/360px/obs-en-16-10.jpg?direct&}}

Və̀sugèʔ və Isrèl nkam ə̀ njusəbò a məwum ə ntaʔ nvì li a Gidyòn, a lì Nyìngòŋ tensə a wen la və ghoʔə chò.  Gidyòn bwìnsə̀ tɨm ə nkam ə̀ njusəbò a mə wum ə mbò a və mfwànə̀ ə soyn. Tɛ lì Nyìngòŋ bɛ̀ gàʔ a wen la vəsugèʔ avyi ghoʔə chò . Gidyòn bwìnsə̀ vəwenə ə̀ kye tà vəsugèʔ təghɨ tə taʔ.

{{https://api.unfoldingword.org/obs/jpg/1/en/360px/obs-en-16-11.jpg?direct&}}

Nə̀nchuʔə ayì Nyìngòŋ gàʔ a Gidyòn, “Shiʔi ə̀ djʉ̀ a kəbyə̀ kə viʔi Midyàn byèʔə̀ wù a zhʉ kənyù a vəwenə gàʔə̀ kèn la wù ə benə a fwàyn.” Nə̀nchuʔə ayì, Gidyòn shiʔi ə̀ djʉ̀ a kəbyə̀ akyì ə̀ zhʉ tàndə sugə̀ʔ ə̀ Midyàn ə shə̀ʔtə̀ jòm à wùndoŋ ə wen a ghə̀ yì tsi ə wen . Wùndoŋ ə wen ayì gàʔ , “Jòm yèn dìʔ la vəsugèʔ və Gidyòn a zhɨ vəsugèʔ və Midyàn a əghoŋ yèn !” Gidyòn zhu ə̀ kuʔsə Nyìngòŋ.

{{https://api.unfoldingword.org/obs/jpg/1/en/360px/obs-en-16-12.jpg?direct&}}

Gidyòn bwìnə̀ kuʔ a vəsugèʔ vəwenə ə̀ ku əsoŋ, ntòyn ə̀ kətsoʔ, nə̀ nkàʔtə̀ noʔə sugèʔ ko. Vəwenə bùm ə̀ kaʔ kəbyə kə vəsugèʔ və Midyàn. Vəsugèʔ və Gidyòn vyi təghɨ tətaʔ nkiʔ nkàʔtə̀sə nə̀ vəntoyn a və ngyàmtə̀ la kə viʔi Midyàn yen tàndə nkàʔtə̀ ashì sə banə.

{{https://api.unfoldingword.org/obs/jpg/1/en/360px/obs-en-16-13.jpg?direct&}}

Vəsugèʔ və Gidyòn ə mbvɨ̀tə̀ li ə̀ zhwilə vəntoyn avyi tà ə̀zhʉ ə̀ mùʔ nkàʔtə̀ shìsə bayn. Vəwenə zì ə toŋ təsoŋ tyì ə zɨmə, “Əghoŋ a Yawè, əghoŋ a Gidyòn !”

{{https://api.unfoldingword.org/obs/jpg/1/en/360px/obs-en-16-14.jpg?direct&}}

Nyìngòŋ ə nnè li tətof tə viʔi Midyàn tə sàskə̀, vəwenə zìtə̀ sə̀ soynə zwhilə̀ vələ̀mə̀ və vəwenə . Tà a əzhu ayi və dzàŋ viʔi Isrèl vətsevə və vì gyàmtə̀ dzɨ̀m viʔi Midyàn avyi. Və nzhwi li vətsevə ə̀ dzɨ̀mvətsevə və fʉ fa əloʔ ə Isrèl. Və nzhwi viʔi Midyàn nkam ə̀ ghɨ nə̀ nkam məwum ə̀ mbò tà zoyn ayì. Nyìngòŋ ə mbwòŋsə̀ li Isrèl .

{{https://api.unfoldingword.org/obs/jpg/1/en/360px/obs-en-16-15.jpg?direct&}}

Vəwenə nkəŋə ghaʔ Gidyòn a fòyn. Gidyòn  chen, ə̀ gàʔ la vəwenə ku mfɨŋsə go sətsen a vəwenə yì shitə fa viʔi Midyàn và yì . Vəwenə nku li kədɨ̀ŋ kə go a Gidyòn .

{{https://api.unfoldingword.org/obs/jpg/1/en/360px/obs-en-16-16.jpg?direct&}}

Gidyòn lyɨ go ayì ə̀ shìtə̀ nges ə njisə tsu sə kə̀ʔə̀ ta nə̀ shisə a Nshə̀ʔtə̀ ə ghoʔə ə̀ vəwenə ə̀ mmòʔə̀. Viʔi Isrèl ə zìtə̀ sə̀ kuʔsə tà sə̀ à dìʔ nyìngòŋ. N yìngòŋ bɛ̀ bwoynsə Isrèl fambu a vəwenə kuʔsə̀ nyìngòŋə̀ kəjàŋ . N yìngòŋ kye viʔi kəbàyn ə̀ zhɨ vəwenə a əghoŋ . Vəwenə kaʔ ə̀ bɛ̀ lòyn N yìngòŋ ghə̀ bɛ̀ tɨm wìʔ ə ghə̀ vì ə̀ bwòngsə̀ vəwenə .

{{https://api.unfoldingword.org/obs/jpg/1/en/360px/obs-en-16-17.jpg?direct&}}

Vəwenə nnè ta lə̀ à ghayn ta kədɨ̀ŋ: Viʔi Isrèl ə nnè ə mbyɨ , Nyìngòŋ ə̀ bwoynsə vəwenə, vəwenə ə̀ kwitə ə̀ dì à Nyìngòŋ ə̀ loyn ə wen, Nyìngòŋ ə tɨm wìʔ ghə̀ ə vì gyàmtə̀ vəwenə. Nyìngòŋ ə tɨm li viʔ ta kədɨ̀ŋ a ngwʉ̀ʔsə  a ngwʉ̀ʔsə və vì gyàmtə̀ vunə Isrèl bwòŋsə̀ vəwenə fa viʔi kəbàyn ə vəwenə.

{{https://api.unfoldingword.org/obs/jpg/1/en/360px/obs-en-16-18.jpg?direct&}}

Vəwenə nkaʔ li ə̀ gàʔ la a Nyìngòŋ ku fòyn à vəwenə ta nə̀ ətɨm ə tsevə.  Vəwenə nkəʔə fòyn a ghə̀ njə̀fə̀ bɛ̀ to a jì a ghə̀ nzì ghə̀ lyɨ vəwenə ə̀ djʉ̀ a əghoŋ. Nyìngòŋ ə nko kòŋ kənyù a vəwenə nkəʔə a lì ghə̀ ku fòyn à tàndə vəwenə mbèmə̀ li.

//Fətitì fa nwàʔlə̀ ə̀ Nyìngòŋ////: Judges 1-3; 6-8//
