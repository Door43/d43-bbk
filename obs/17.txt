====== 17. Məkàyn mə̀ Nyìngòŋ wenə̀ Devìd ======

{{https://api.unfoldingword.org/obs/jpg/1/en/360px/obs-en-17-01.jpg?direct&}}

Sɔl ndìʔ ə mbì fòyn ə̀ Isrèl. Ghə̀ ndìʔ kənjèf kəngɛsə̀ wìʔ tàndə viʔi Isrèlə nkəŋə. Sɔl ndìʔ noʔə̀ ngɛsə̀ fòyn a kənzìtə̀, ə̀ sə laʔtə ghə̀ kwitə ə̀ sə̀ dìʔ noʔə̀ wubyɨfə kènla ghə̀ bɛ fwànə̀ Nyìngòŋ. Nyìngòŋ tsuʔ wùkəjàŋ ə ghə̀ lu ndìʔ fòyn a kəshi ə̀ Sɔl.

{{https://api.unfoldingword.org/obs/jpg/1/en/360px/obs-en-17-02.jpg?direct&}}

Nyìngòŋə̀ ntsuʔ fəmbvòʔ fə wìʔ və dzàŋə̀ nə̀ Devìd ə ghə̀ə ndìʔ fòyn a kəshi ə̀ Sɔl . Devìdə̀ ndìʔ ntsɨ̀ŋə̀ byisə mu ghə̀ lù fà Betòlə̀him. Ghə̀ ntsɨ̀ŋə̀ byisə tiʔə wen ə̀ zhwi nyàmə̀ kəbo bɛ̀nə̀ nyàmə̀ ntɛm a mənzhʉ mə̀ kəjàŋ mu sə̀ vì ə ghaʔ byisə wen . Devìdə̀ ndìʔ noʔə̀ ngɛs ə̀ wìʔ a ghə̀ nchoʔsə Nyìngòŋ bɛ wʉ təsoʔ tə wen.

{{https://api.unfoldingword.org/obs/jpg/1/en/360px/obs-en-17-03.jpg?direct&}}

Devìd nkaʔ li ə̀ sə̀ dìʔ noʔə̀ sugèʔ ə to bɛ soʔə viʔi noʔə̀ nkàyn. Devìd mbɔ̀ dìʔ tà wanjə̀ ə̀ soyn Gòlayàt. Gòlayàtə̀ ndìʔ noʔə̀ kəntonto kə sugèʔ, dìʔ noʔə̀ kənjèf kə wìʔ! Alì Nyìngòŋ gyàmtə̀ Devìd ghə̀ zhwi Gòlayàt ə̀ bwòŋsə̀ viʔi Isrèl. Devìdə ntsuʔ li fa tsu ə̀ zhɨ viʔi kəbàyn ə Isrèl a əghoŋ ta kədɨ̀ŋ, və sə̀ bwomsə wen noʔə nanto.

{{https://api.unfoldingword.org/obs/jpg/1/en/360px/obs-en-17-04.jpg?direct&}}

Sɔl nzìtə̀ li ə̀ sə̀ bànə̀ Devìd byi jì a viʔi nkòŋə̀ wen fa tsu. Sɔlə ntàŋkə̀ li aghayn aghayn ə zhwi wen, Devìd mə̀ nyiŋ ə̀ lyòmtə̀ fà Sɔl . Kətsi kətsen, Sɔl bɛ̀ sə̀ kəŋə djʉ̀ nə̀ Devìdə zhwi. Sɔl jèʔ ə̀ djʉ̀ kwen a əfyə̀ a Devìdə̀ nlyòmtə̀ tsu, alì Sɔl ko nyen ə wen. Devìdə nvi ə̀ li ə̀ boʔsə Sɔl mu ghə̀ nzì ghə̀ zhwi Sɔl alì ghə̀ kye. Devìd mbòŋsə̀ tyin ə əsoŋ ə njisə ə̀ Sɔl ti jìʔ a Sɔl la yi ə ko lu zhwi wen ti ndìʔ fòyn.

{{https://api.unfoldingword.org/obs/jpg/1/en/360px/obs-en-17-05.jpg?direct&}}

Sɔlə nkaʔ li ə̀ pfʉ a əghoŋ, Devìd sə̀ dìʔ fòyn ə̀ Isrèl. Ghə̀ ndìʔ ə ngɛs ə̀ fòyn, viʔi kòŋə̀ wen. Nyìngòŋə mbwaʔsə li wen ə̀ nè ghə̀ soʔ viʔi ə wen a nkàyn. Devìdə nsoyn li təghoŋ ta kədɨ̀ŋ Nyìngòŋ gyàmtə̀ wen ghə̀ zhɨ viʔi kəbàyn ə̀ Isrèl. Devìdə nzhɨ li Jèlusalèm ə̀ nè a sə̀ dìʔ kəchu kə loʔ ə wen. Devìdə nnè li Isrèl kiʔi kəjoʔ nə̀ əko.

{{https://api.unfoldingword.org/obs/jpg/1/en/360px/obs-en-17-06.jpg?direct&}}

Devìdə̀ nkəŋə ə bwom ngə̀ŋ ə̀ Nyìngòŋ a viʔi Isrèl noʔə̀ vətsèm a nkuʔsə Nyìngòŋ tsu. À nsə̀ dìʔ ngwùʔ təghɨ tə kàʔ tàndə viʔi Isrèl ə nkuʔsə̀ Nyìngòŋ a kəshi kyikə a Musìsə̀ mbwomə̀ lì.

{{https://api.unfoldingword.org/obs/jpg/1/en/360px/obs-en-17-07.jpg?direct&}}

Alì Nyìngòŋ tɨmə nshə̀tə̀ wenə Natàn à Devìd nə̀ ntɨm yèn, “Byì tàndə wù dìʔ wìʔ a ghə̀ sonə təghoŋ, wùə ko a bwomə ngə̀ŋ Nyìngòŋ ayì. A lu bwom wayn ə wù. Alì màə bwaʔsə wu noʔə̀ nə̀mwìn. Wù ngwàʔ ə̀ wù ə tsen ə lu soʔ viʔi ə vwomə a nə̀ fòyn ə djʉ ə zaʔə a kəmyètə̀ kəmbyi!” Wù ngwàʔ Devìd ayì ndìʔ Mèzayà. Mèz ayà ndìʔ wìʔ a Nyìngòŋə̀ ntsuʔə̀, ə ghə̀ bwoŋsə viʔi mbyi venə fa mbyɨ.

{{https://api.unfoldingword.org/obs/jpg/1/en/360px/obs-en-17-08.jpg?direct&}}

Devìd nzhʉ li alì ə̀ ku kəzòŋ ə̀ kuʔsə Nyìngòŋ byì jì a Nyìngòŋə̀ ngàʔə̀ la yì a bwaʔsə wen fa tsu. Devìdə nko kɨ la Nyìngòŋ a nè ənyù navenə zenə lɔ. Alì kə mə sə̀ dìʔ ta lì byì tàndə viʔi Isrèl nkə̀ʔtə̀ li ə̀ kə̀ʔtə̀ ə̀ sə̀ kwensə̀ djʉ̀ ngwùʔ ə̀ nkam mimbu Mèzayà ayì vì.

{{https://api.unfoldingword.org/obs/jpg/1/en/360px/obs-en-17-09.jpg?direct&}}

Devìdə nsoʔ li  ngwùʔsə ta kədɨ̀ŋ noʔə̀ nkàyn , Nyìngòŋ bwaʔsə wen. Alì ghə̀ sə mboʔsə pfɨ ə nè mbyɨ a Nyìngòŋ.

{{https://api.unfoldingword.org/obs/jpg/1/en/360px/obs-en-17-10.jpg?direct&}}

Ə̀tsuʔ ə tsenəghə, vəsugə̀ʔ və Devìd dìʔ a ətoʔ sonə əghoŋ, ghə̀ kiʔi fa wenə ntuʔ ə̀ yen ə ngɛsə̀ wùwì ətsen ghə̀ shùə̀ əwen ə wen. Ə̀hiʔ ə wen ə ndìʔ Batshebà.

{{https://api.unfoldingword.org/obs/jpg/1/en/360px/obs-en-17-11.jpg?direct&}}

Devìd ə ntùʔtə̀ li ə̀ lyèə̀ noʔə̀ nkàyn, ə̀ tɨ̀m wìʔ la ghə̀ vì nə̀ wùwì nayì a wen. Ghə̀ ntsi li wenə̀ wen ə̀ bwìnsə̀ gàʔ ghə̀ pfwoə. À nsə laʔtə Batshebà tɨm ə ntɨm a Devìd la yì gùfə̀.

{{https://api.unfoldingword.org/obs/jpg/1/en/360px/obs-en-17-12.jpg?direct&}}

Lɨmə Bathsheba, və dzàŋə̀ nə̀ Uliyà, ndìʔ noʔə̀ ngɛsə̀ sugèʔ ə̀ Devìd. Devìdə mbwìnsə̀ li ə̀ dzàŋ Uliyà fa ətoʔ əghoŋ ə̀ gàʔ a wen la ghə̀ djʉ̀ ə̀ ndìʔ wenə̀ wì ə wen. Uliyà nchenli la yìə ko zì yì pfwo à yì ngə̀ŋ ə̀ kyè vəsugèʔ vətsevə a  ətoʔ əghoŋ . Kə ghoʔ Devìd ghə̀ bwìnsə̀ tɨ Uliyà a ətoʔ əghoŋ ə̀ gàʔ à kəchu kə vəsugèʔ la ghə̀ tɨm Uliyà a əchù əghoŋ ə toghə ti və zhwi ə wen .

{{https://api.unfoldingword.org/obs/jpg/1/en/360px/obs-en-17-13.jpg?direct&}}

Və nzhwi li Uliyà, Devìd lam Batshebà. Ghə̀ mbwi li wayn ə wùlɨ a Devìd. Tyin ə Nyìngòŋ mfwi li noʔə̀ nanto byì kənyù a Devìdə nnèə̀. Nyìngòŋ mə̀ tɨmə nshə̀ʔtə̀ wen ə Natàn ə ghə̀ shə̀ʔtə̀ à Devìd la mbyɨ ə wen ə byɨfə noʔə̀ nanto. Devìdə nkwitə li ə̀ lòyn mə̀ lyèsə̀ ku fa Nyìngòŋ ghə̀ lyèsə̀ ku ə wen . Devìdə nwʉ li təsoʔ tə Nyìngòŋ, tɛ̀ə zhʉ a ənyù ə nto, ə̀ kaʔ ə̀ pfɨ.

{{https://api.unfoldingword.org/obs/jpg/1/en/360px/obs-en-17-14.jpg?direct&}}

Nyìngòŋ ə ndzàŋə̀ wàyn ə wùlɨm ə̀ Devìd yì byì mbyɨ ə wen ayì. Viʔi ngwàʔ ə̀ Devìdə mfaŋ li tà nə̀ təsoyn tə, kəjoʔ kə Devìd kə bwaʔ noʔə̀ nanto. Tɛ̀ ndə Devìd nko wʉ təsoʔ tə Nyìngòŋ, Nyìngòŋə nko kwitə ətyimə wen byì məkàyn mə̀ wenə̀ Devìd. Devìd wenə̀ Batshebà mbɛ kyiʔi wàyn ə wùlɨm ətsen ə̀ chu əzhiʔ ə wen nə̀ Sòlomòn.

//Fətitì fa nwàʔlə̀ ə̀ Nyìngòŋ////: 1 Samuel 10; 15-19; 24; 31; 2 Samuel 5; 7; 11-12//
