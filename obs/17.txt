====== 17. Məkàyn mə̀ Nyìngòŋ wenə̀ Devìd ======

{{https://api.unfoldingword.org/obs/jpg/1/en/360px/obs-en-17-01.jpg?direct&}}

Sɔ ə̀ ndìʔ ə mbì fòyn ə̀ Isrèl. Ghə̀ ndìʔ kənjèf kə nges ə̀ wìʔ tà àndə viʔi Isrèl ə nkəŋə. Sɔ ə̀ ndìʔə̀ nges ə̀ fòyn a kənzìtə̀, ə̀ sə laʔtə ghə̀ kwitə ə̀ sə̀ dìʔ noʔə̀ wubyɨfə kèn la ghə̀ bɛ fwànə̀ Nyìngòŋ. Nyìngòŋ tsuʔ wù kəjàŋ ə ghə̀ lu ndìʔ fòyn a kəshi ə̀ Sɔ.

{{https://api.unfoldingword.org/obs/jpg/1/en/360px/obs-en-17-02.jpg?direct&}}

Nyìngòŋ ə̀ ntsuʔ fəmbvòʔ fə wìʔ və dzàŋə̀ nə̀ Devìd ə ghə̀ ə ndìʔ fòyn a kəshi ə̀ Sɔ. Devìd ə̀ ndìʔ ntsɨ̀ŋə̀ byisə mu ghə̀ lù fà Betòlə̀him. Ghə̀ ntsɨ̀ŋə̀ byisə tiʔ ə wen ə̀ zhwi nyàmə̀ kəbo bɛ̀nə̀ nyàmə̀ ntem a mənzhʉ mə̀ kəjàŋ mu nyam ashìsə̀ vì ə ghaʔ byisə wen. Devìd ə̀ ndìʔ noʔə̀ nges ə̀ wìʔ a ghə̀ nchoʔsə Nyìngòŋ bɛ wʉ təsoʔ tə wen.

{{https://api.unfoldingword.org/obs/jpg/1/en/360px/obs-en-17-03.jpg?direct&}}

Devìd ə nkaʔ li ə̀ sə̀ dìʔ noʔə̀ sugèʔ ə to bɛ soʔə viʔi noʔə̀ nkàyn. Devìd ə̀ mbɔ̀ dìʔ tà wanjə̀ ə̀ soyn Gòlayàt. Gòlayàt ə̀ ndìʔ noʔə̀ kəntonto kə sugèʔ, dìʔ noʔə̀ kənjèf kə wìʔ! A lì Nyìngòŋ gyàmtə̀ Devìd ghə̀ zhwi Gòlayàt ə̀ bwòŋsə̀ viʔi Isrèl. Devìd ə ntsuʔ li fa tsu ə̀ zhɨ viʔi kəbàyn ə Isrèl a əghoŋ tà a kədɨ̀ŋ, və sə̀ bwomsə wen noʔə nkàyn.

{{https://api.unfoldingword.org/obs/jpg/1/en/360px/obs-en-17-04.jpg?direct&}}

Sɔ ə̀ nzìtə̀ li ə̀ sə̀ bànə̀ Devìd byi jì a viʔi nkòŋə̀ wen fa tsu. Sɔ ə̀ ntàŋkə̀ li tà aghayn aghayn ə zhwi wen, Devìd mə̀ nyiŋ ə̀ lyòmtə̀ fà Sɔ. Kətsi kətsen, Sɔ bɛ̀ sə̀ kəŋə djʉ̀ nə̀ Devìd ə zhwi. Sɔ jèʔ ə̀ djʉ̀ kwen a əfyə̀ a Devìd ə̀ nlyòmtə̀ tsu, a lì Sɔ ko nyen ə wen. Devìd ə nvi ə̀ li ə̀ boʔsə Sɔ mu ghə̀ nzì ghə̀ zhwi Sɔ a lì ghə̀ kye. Devìd ə̀ mbòŋsə̀ tyin ə əsoŋ ə njisə ə̀ Sɔ ti jìʔ a Sɔ la yi ə ko lu zhwi wen ti ndìʔ fòyn.

{{https://api.unfoldingword.org/obs/jpg/1/en/360px/obs-en-17-05.jpg?direct&}}

Sɔ ə̀ nkaʔ li ə̀ pfɨ a əghoŋ, Devìd sə̀ dìʔ fòyn ə̀ Isrèl. Ghə̀ ndìʔ ə nges ə̀ fòyn, viʔi kòŋə̀ wen. Nyìngòŋ ə̀ mbwaʔsə li wen ə̀ nè ghə̀ soʔ viʔi ə wen a nkàyn. Devìd ə̀ nsoyn li təghoŋ tà a kədɨ̀ŋ Nyìngòŋ gyàmtə̀ wen ghə̀ zhɨ viʔi kəbàyn ə̀ Isrèl. Devìd ə nzhɨ li Jèlusalèm ə̀ nè a sə̀ dìʔ kəchʉ kə əloʔ ə wen. Devìd ə̀ nnèə̀ li Isrèl kiʔi kəjoʔ nə̀ əko.

{{https://api.unfoldingword.org/obs/jpg/1/en/360px/obs-en-17-06.jpg?direct&}}

Devìd ə̀ nkəŋə ə bwom ngə̀ŋ ə̀ Nyìngòŋ a viʔi Isrèl noʔə̀ vətsèm a nkuʔsə Nyìngòŋ tsu. A nsə̀ dìʔ ngwʉ̀ʔsə təghɨ tə kàʔ (400) tà àndə viʔi Isrèl ə nkuʔsə̀ Nyìngòŋ a kəshi kyikə a Musìs ə̀ mbwomə lì.

{{https://api.unfoldingword.org/obs/jpg/1/en/360px/obs-en-17-07.jpg?direct&}}

A lì Nyìngòŋ tɨmə nshə̀tə̀ ə̀ wen ə Natàn à Devìd nə̀ ntɨm yèn, “Byì àndə wù dìʔ wìʔ a ghə̀ soynə təghoŋ, wù ə ko a bwom əngə̀ŋ Nyìngòŋ ayì. A lu bwom wayn ə wù. A lì mà ə bwaʔsə wu noʔə̀ nkàyn. Wù ngwàʔ ə̀ wù ə tsen ə lu soʔ viʔi ə vwomə a nə̀ fòyn ə djʉ ə zaʔə a kəmyètə̀ kəmbyi!” Wù ngwàʔ Devìd ayì ndìʔ Mèzayà. Mèzayà ndìʔ wìʔ a Nyìngòŋ ə̀ ntsuʔə̀, ə ghə̀ bwoŋsə viʔi mbyi venə fa mbyɨ.

{{https://api.unfoldingword.org/obs/jpg/1/en/360px/obs-en-17-08.jpg?direct&}}

Devìd ə̀ nzhʉ li a lì ə̀ ku kəzòŋ ə̀ kuʔsə Nyìngòŋ byì jì a Nyìngòŋ ə̀ ngàʔə̀ la yì a bwaʔsə wen fa tsu. Devìd ə̀ nko kɨ la Nyìngòŋ a nè ənyʉ̀ avenə zenə lɔ. A lì kə mə̀ sə̀ dìʔ ta lì byì àndə viʔi Isrèl nkə̀ʔtə̀ li ə̀ kə̀ʔtə̀ ə̀ sə̀ kwensə̀ djʉ̀ ngwùʔ ə̀ nkam (1,000) mimbu Mèzayà ayì vì.

{{https://api.unfoldingword.org/obs/jpg/1/en/360px/obs-en-17-09.jpg?direct&}}

Devìd ə̀ nsoʔ li ngwʉ̀ʔsə tà a kədɨ̀ŋ noʔə̀ nkàyn, Nyìngòŋ bwaʔsə wen. A lì ghə̀ sə mboʔsə pfɨ ə nè mbyɨ a Nyìngòŋ.

{{https://api.unfoldingword.org/obs/jpg/1/en/360px/obs-en-17-10.jpg?direct&}}

Ə̀tsʉʔ ə tsenə ghə, vəsugèʔ və Devìd və ndìʔ a ətoʔ soynə əghoŋ, ghə̀ kiʔi fa wenə ntuʔ ə̀ yen ə nges ə̀ wùwì ətsen ghə̀ shʉ̀ə̀ əwen ə wen. Əzhiʔ ə wen ə ndìʔ Batshebà.

{{https://api.unfoldingword.org/obs/jpg/1/en/360px/obs-en-17-11.jpg?direct&}}

Devìd ə̀ ntùʔtə̀ li ə̀ lyeə noʔə̀ nkàyn, ə̀ tɨ̀m wìʔ la ghə̀ djʉ̀ ə̀ vì nə̀ wùwì ayì a yì. Ghə̀ ntsi li wenə̀ wen ə̀ gàʔ ghə̀ bwìnə̀ pfwoə. A nsə laʔtə Batshebà tɨm ə ntɨm a Devìd la yì gùfə̀.

{{https://api.unfoldingword.org/obs/jpg/1/en/360px/obs-en-17-12.jpg?direct&}}

Lɨm ə̀ Batshebà, və dzàŋə̀ nə̀ Uliyà, ndìʔ noʔə̀ nges ə̀ sugèʔ ə̀ Devìd. Devìd ə̀ mbwìnsə̀ li ə̀ dzàŋ Uliyà fa ətoʔ əghoŋ ə̀ gàʔ a wen la ghə̀ djʉ̀ ə̀ ndìʔ wenə̀ wì ə wen. Uliyà ə̀ nchen li la yì ə ko zì yì pfwo à yì əngə̀ŋ ə̀ kye vəsugèʔ vətsenə və a ətoʔ əghoŋ. Kə ghoʔ Devìd ghə̀ bwìnsə̀ tɨm Uliyà a ətoʔ əghoŋ ə̀ gàʔ à kəchʉ kə vəsugèʔ la ghə̀ tɨm Uliyà a əchʉ̀ əghoŋ ə to ghə ti və zhwi ə wen.

{{https://api.unfoldingword.org/obs/jpg/1/en/360px/obs-en-17-13.jpg?direct&}}

Və nzhwi li Uliyà, Devìd lam Batshebà. Ghə̀ ə mbwi li wayn ə wùlɨm a Devìd. Tyin ə Nyìngòŋ ə̀ mfwi li noʔə̀ nànto byì kənyʉ̀ a Devìd ə nnèə̀. Nyìngòŋ mə̀ tɨmə nshə̀ʔtə̀ wen ə Natàn la ghə̀ shə̀ʔtə̀ à Devìd la mbyɨ ə wen ə byɨfə noʔə̀ nànto. Devìd ə nkwitə li ə̀ lòyn mə̀ lyèsə̀ ku fa Nyìngòŋ ghə̀ lyèsə̀ ə̀ kuə wen. Devìd ə nwʉ li təsoʔ tə Nyìngòŋ, tɛ̀ a əzhʉ a ənyʉ̀ nto, ə̀ kaʔ ə̀ pfɨ.

{{https://api.unfoldingword.org/obs/jpg/1/en/360px/obs-en-17-14.jpg?direct&}}

Nyìngòŋ ə̀ ndzàŋə̀ wàyn ə wùlɨm ə̀ Devìd yì byì mbyɨ ə wen ayì. Viʔi ngwàʔ ə̀ Devìd ə mfaŋ li tà nə̀ təsoyn tə, kəjoʔ kə Devìd kə bwaʔ noʔə̀ nànto. Tɛ̀ àndə Devìd nko wʉ təsoʔ tə Nyìngòŋ, Nyìngòŋ ə nko kwitə ətyim ə wen byì məkàyn mə̀ wenə̀ Devìd. Devìd wenə̀ Batshebà mbɛ kyiʔi wàyn ə wùlɨm ətsen ə̀ chʉ əzhiʔ ə wen nə̀ Sòlomòn.

//Fətitì fa nwàʔlə̀ ə̀ Nyìngòŋ////: 1 Samwə̀l 10; 15-19; 24; 31; 2 Samwə̀l 5; 7; 11-12//
