====== 43. Və Zìtə̀ Əngə̀ŋ ə̀ Nyìngòŋ ======

{{https://api.unfoldingword.org/obs/jpg/1/en/360px/obs-en-43-01.jpg?direct&}}

Yesù mbwìnə̀ li ə̀ kuʔ a əkaŋ, ndzɨ̀mtə̀ sə wen sə sè a Yèrusalèm tà àndə Yesù ngàʔə̀ la vəwenə nè. Viʔi a və mbyɨmə li və ntsèntə̀ noʔə̀ mənzhʉ əntsèm jɨ̀mə̀.

{{https://api.unfoldingword.org/obs/jpg/1/en/360px/obs-en-43-02.jpg?direct&}}

Ngwʉ̀ʔsə nchòə̀ məwum ə̀ ntàyn Vəju ə̀ zhɨ kətsi kəghoʔə kətsen və dzàŋə̀ nə̀ Pentekòs. Vəwenə nzhɨə kətsi kyì a Nyìngòŋ ə̀ nzaʔsə aloʔ ə vəwenə və mə̀ zhɨ Pentekòs. Vəju ntsèntə̀ a Jèlusalèm noʔə̀ fa ətɨm ətsèm ə saŋlə byì əfozhɨvə a vəwenə mpfìə̀. Vəwenə nzhɨə Pentekòs a mwuʔu. A nchòə̀ tà ngàm mùʔ fa kətsi a Yesù mbwìnə̀ kuʔ a əkaŋ və mə̀ zhɨ Pentekòs a ngwʉ̀ʔ ayì.

{{https://api.unfoldingword.org/obs/jpg/1/en/360px/obs-en-43-03.jpg?direct&}}

Viʔ və byɨmə vyi ndìʔ a mwuʔu, à sə laʔtə əfwof ətsenə ghə kwen a əngə̀ŋ a vəwenə ndìʔ tsu. Əlwàŋ ə əzhiʔ ə kuʔ a əchʉ ə viʔ və byɨmə avyi. Kəzhwì kə nwoʔə̀ kə kwen à vəwenə təwen, vəwenə zìtə̀ sə̀ gàʔə̀ təgàʔ tà a kədɨ̀ŋ.

{{https://api.unfoldingword.org/obs/jpg/1/en/360px/obs-en-43-04.jpg?direct&}}

Viʔi Yèrusalèm nzhʉ àndə və wasə gàʔə̀ vəwenə tsèntə̀ vi ə lye la à chòə̀ ghɔ̀ lɔ. Viʔ avyi nzhʉ li tà àndə viʔ vəbyɨmə vyi gàʔə̀ byì ənyʉ̀ ə̀ juŋə və ə̀ Nyìngòŋ, kə chò vəwenə byì àndə noʔə̀ ndə̀ nzhʉ və gàʔə̀ a wenə gàʔ əloʔ.

{{https://api.unfoldingword.org/obs/jpg/1/en/360px/obs-en-43-05.jpg?direct&}}

Viʔi vətsenəvə gàʔ la ndzɨ̀mtə̀ sə Yesù sə bomə li mənlyùʔ. Bità lù ə̀ tɨmə ə̀ gàʔ à vəwenə, “Ghə̀ŋ zhʉtə mò! Viʔ vənə ko bomə mənlyùʔ bwen! A dìʔ kənyʉ̀ a nshə̀ʔtə̀ ə̀ Nyìngòŋ ə Jwel ngàʔə̀, ‘A lu ndìʔ a əchʉʔ ə bàm, mà ə lu ku Kəzhwì ə̀ kom à ghə̀ŋ.’”

{{https://api.unfoldingword.org/obs/jpg/1/en/360px/obs-en-43-06.jpg?direct&}}

“Viʔi Isrèl, Yesù ndìʔ wìʔ a ghə̀ nnè ənyʉ̀ ə̀ kanə və byì kəjoʔ kə Nyìngòŋ, tà àndə ghə̀ŋ nkɨ li ə̀ bɛ̀ yen. Ghə̀ŋ bòŋsə̀ bayntə wen a fəkòʔ fə kəntò!”

{{https://api.unfoldingword.org/obs/jpg/1/en/360px/obs-en-43-07.jpg?direct&}}

“Yesù mpfɨ li, Nyìngòŋ lùsə̀ wen fa əpfɨ. Wokèn kə dìʔ kənyʉ̀ a və ngàʔə̀ byì Nyìngòŋ, ‘Wù ə ko lu kye Wayn ə̀ wù ə ghə̀ fwè a əsè.’ Yès ə yen li la Nyìngòŋ ə lùsə̀ li Yesù fa əpfɨ.”

{{https://api.unfoldingword.org/obs/jpg/1/en/360px/obs-en-43-08.jpg?direct&}}

“Yesù dìʔ luwèn a əkwoŋ ə̀ to ghə ə̀ Nyìngòŋ ə Tìʔ. Yesù ə tɨm li Kəzhwì kə nwoʔə̀ kə tà àndə ghə̀ ngàʔə̀ la yì a tɨm. A nè kəzhwì kə nwoʔə̀ kə ənyʉ̀ a ghə̀ŋ ə yen bɛ zhʉ lə̀ və fʉ̀ə̀.”

{{https://api.unfoldingword.org/obs/jpg/1/en/360px/obs-en-43-09.jpg?direct&}}

“Ghə̀ŋ ə̀ tə̀ bayntə Yesù a fəkòʔ fə kəntò. Ghə̀ŋ kɨ la Nyìngòŋ ə nèə̀ li la Yesù ndìʔ Nyìngòŋ, dìʔ Mèzayà!”

{{https://api.unfoldingword.org/obs/jpg/1/en/360px/obs-en-43-10.jpg?direct&}}

Ənyʉ̀ a Bità ngàʔə̀ və nkwen li a əwen ə viʔi vyi a və nzhʉtə wen lì. Vəwenə bə̀m a Bità bɛ̀nə̀ à ndzɨ̀mtə̀sə Yesù, “Vələ̀mə̀, yès nè ghɔ̀ luwèn a?”

{{https://api.unfoldingword.org/obs/jpg/1/en/360px/obs-en-43-11.jpg?direct&}}

Bità gàʔ à vəwenə, “Ghə̀ŋ byɨmə ə̀ shi muʔu a əzhiʔ nə̀ Yesù Kristò ti Nyìngòŋ lyèsə̀ ə̀ ku mbyɨ shə̀ŋsə̀. Ghə̀ bɛ a ku Kəzhwì kə nwoʔə̀ kə à ghə̀ŋ.”

{{https://api.unfoldingword.org/obs/jpg/1/en/360px/obs-en-43-12.jpg?direct&}}

Viʔi nkam sətaʔ (3,000) mbyɨmə li kənyʉ̀ a Bità ngàʔə̀ ə̀ sə̀ dìʔ ndzɨ̀mtə̀sə Yesù. Və ku muʔu à vəwenə, vəwenə sə̀ dìʔ viʔi əngə̀ŋ ə̀ Nyìngòŋ a Jèlusalèm.

{{https://api.unfoldingword.org/obs/jpg/1/en/360px/obs-en-43-13.jpg?direct&}}

Viʔi a və mbyɨmə və nzhʉtə ziʔi ə ndzɨ̀mtə̀sə Yesù, dìʔ a mwuʔu, zhɨə a mwuʔu, jɨ̀mə̀ a mwuʔu. Vəwenə nsaŋlə ə nkuʔsə Nyìngòŋ a mwuʔu bɛ gə̀tə̀ əfo à vəwenə ntìntìn. Noʔə̀ viʔ vətsèm ə̀ ngàʔə̀ njùŋ byì vəwenə. Kətsi kə sə̀ chò, viʔi byɨmə ghoʔtə djʉ̀ tà djʉ̀ə̀.

//Fətitì fa nwàʔlə̀ ə̀ Nyìngòŋ////: Aks 2//
