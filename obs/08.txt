====== 8. Nyìngòŋ gyàmtə̀ Jòsef bɛ̀nə̀ ngwàʔ ə̀ wen ======

{{https://api.unfoldingword.org/obs/jpg/1/en/360px/obs-en-08-01.jpg?direct&}}

Ngwʉ̀ʔsə mbɛ chò ta kədɨ̀ŋ, Yàkob sə̀ dìʔ noʔə̀ wuto. Ghə̀ tɨm wàyn ə̀ wen a ghə̀ nkòŋə, Jòsef, la ghə̀ djʉ̀ lyə vələ̀mə̀ və wen a və ntɨ̀ŋə̀ nyamsə.

{{https://api.unfoldingword.org/obs/jpg/1/en/360px/obs-en-08-02.jpg?direct&}}

vələ̀mə̀ və Jòsef mbànə̀ wen byì tàndə tìʔ ə̀ və̀wenə nkòŋə̀ wen chò noʔə̀ və̀wenə vətsèm bɛ bànə̀ wen byì jòm a ghə̀ ntsisə̀ la yì lu ndìʔ fòyn ə̀ və̀wenə. Jòsef ndjʉ̀ə̀ li və̀wenə və wen ə ghaʔ ə wen ə baʔlə a viʔi mbàʔə̀ nkùm a nə̀ kəkos kə.

{{https://api.unfoldingword.org/obs/jpg/1/en/360px/obs-en-08-03.jpg?direct&}}

və lə̀mə̀ və Jòsef mbàstə̀ li njisə wen ə̀ zùʔ mənlyuŋ mə̀ byi tsu ə̀ vì jìʔ à tìʔ ə̀ və̀wenə, ghə̀ mə̀ kwòʔ la à yì ku nyàm ə nku Jòsef. Yàkob ndìʔ nə̀ əkusə nshinsə fambu ghə̀ nkòŋə̀ Jòsef.

{{https://api.unfoldingword.org/obs/jpg/1/en/360px/obs-en-08-04.jpg?direct&}}

Viʔ vyi nzen Jòsef ə̀ djʉ̀ nə̀ wen a əloʔ ə Igyìp. Igyìp ə ndìʔ noʔə̀ əloʔ ə ghoʔə toə noʔə̀ nkàyn , dìʔ a əwen ə muʔu məntsenə və dzàŋə̀ muʔu mə̀ Naìl. Və̀wenə mbaʔlə Jòsef à wù gumna ghoʔə ətsen. Jòsef nshyèʔə̀ a wen noʔə̀ nkàyn Nyìngòŋ bwaʔsə Jòsef.

{{https://api.unfoldingword.org/obs/jpg/1/en/360px/obs-en-08-05.jpg?direct&}}

Wìə tì kəbəŋ ayì nkòŋə̀ Jòsef ə̀ tànkə̀ ə loptə Jòsef ə ghə̀ tsi nə̀ wen, Jòsef chen la yìə ko zì yì nèə mbyɨ. Tin ə̀ wùwì ayì fwi ghə̀ zhò ndzɨ̀ŋ a kəchu ə̀ Jòsef la ghə̀ yì nkəŋə ə tsi nə̀ yì a ŋàŋ, və̀ ghaʔ Jòsef ə̀ djʉ̀ shwìn a mfɨŋ. Tɛ̀ a mfɨŋ ayì Jòsef ə̀ tsi ta jì a Nyìngòŋ ə̀ kòŋə̀, Nyìngòŋ bwaʔsə wen.

{{https://api.unfoldingword.org/obs/jpg/1/en/360px/obs-en-08-06.jpg?direct&}}

Jòsef ntsi ngwʉ̀sə sə bò a mfɨŋ tà kəjàŋ. À sə ndìʔ nə̀nchʉʔə ətsen, jomsə byɨfsə səbò sə tsi Ferò, fòyn ə̀ viʔi Igyìp. Noʔə̀ tà wìʔ nko nzì ghə̀ shə̀ʔtə̀ à Ferò la jòm ashìsə dìʔ la ghɔ̀ lɔ.

{{https://api.unfoldingword.org/obs/jpg/1/en/360px/obs-en-08-07.jpg?direct&}}

Nyìngòŋ ə nku li ətof à Jòsef ə ghə̀ zì ghə̀ shəʔtə byì jomsə. Ferò gàʔ və vì nə̀ wen fa mfɨŋ. Jòsef vì shəʔtə̀ byì jom ashisə la, “Nyìngòŋ a nè ə əfo əzhɨvə ku noʔə̀ nə̀mwìn a ngwʉ̀ʔsə sòmbo ə̀ bɛ nè əfo zhɨvə byɨf a ngwʉ̀ʔsə sòmbo a sə a dzɨ̀mtə̀ .”

{{https://api.unfoldingword.org/obs/jpg/1/en/360px/obs-en-08-08.jpg?direct&}}

Kənyù kyikə mbòŋə̀ li a Ferò ghə̀ tsuʔ Jòsef la ghə̀ ngyàmtə̀ nsoʔə Igyìp à nə̀ kətomsə kyikə!

{{https://api.unfoldingword.org/obs/jpg/1/en/360px/obs-en-08-09.jpg?direct&}}

Jòsef mbwom li a əloʔ ə ghoʔkəghə və̀wenə baʔə əfo əzhɨvə noʔə̀ kədɨ̀ŋ tsu a ngwʉ̀ʔ shisə ə sòmbo a əfo əzhɨvə a ku noʔə̀ nkàyn lì. Ngwʉ̀ʔsə byɨfəshi sə vì Jòsef sə̀ baʔlə əfo əzhɨvə à və̀wenə və zhɨə .

{{https://api.unfoldingword.org/obs/jpg/1/en/360px/obs-en-08-10.jpg?direct&}}

Jɨ̀ŋ ayì nku a Igyìp ə̀ djʉ̀ zaʔa a Kanàn a Yàkob ntsi tsu nə̀ ngwàʔə̀ ngə̀ŋ ə̀ wen.

{{https://api.unfoldingword.org/obs/jpg/1/en/360px/obs-en-08-11.jpg?direct&}}

Yàkob mə̀ tɨm vunə wen la və djʉ̀ zen əfo əzhɨvə fa Igyìp. Və̀wenə djʉ̀ zen fà Jòsef kèn la və̀wenə kɨ li la à dìʔ lə̀mə̀ və̀wenə. Jòsef nyen və̀wenə ə̀ kɨ .

{{https://api.unfoldingword.org/obs/jpg/1/en/360px/obs-en-08-12.jpg?direct&}}

Jòsef ə mwòmsə̀ li və̀wenə ə lye la və̀wenə kwitə li mulɔ , ghə̀ shə̀ʔtə̀ à və̀wenə , “Mà dìʔ lə̀mə̀ ghə̀ŋ, Jòsef! Kə ghə̀ŋ à fwàyn. Ghə̀ŋ ə̀ nkəŋə ə nèə mbyɨ tàndə ghə̀ŋ ə̀ mbaʔlə mò a nə̀ kəkòs a lì Nyìngòŋ bòŋsə̀ nè njùŋ fa tsu! Ghə̀ŋ vì ə̀ ntsi a Igyìp tìə mà gyàmtə̀ ghə̀ŋ nə̀ əfo ə zhɨvə.”

{{https://api.unfoldingword.org/obs/jpg/1/en/360px/obs-en-08-13.jpg?direct&}}

Vələ̀mə̀ və Jòsef mbwìnə̀ djʉ̀ shə̀ʔtə̀ à tìʔ ə̀ və̀wenə, Yàkob, la Jòsef bɔ̀ bu a mbyi, kənyù kyikə bòŋ a wen ghə̀ saŋlə noʔə̀ nànto.

{{https://api.unfoldingword.org/obs/jpg/1/en/360px/obs-en-08-14.jpg?direct&}}

Yàkob ə nsə̀ dìʔ noʔə̀ wuto, ghə̀ lyɨ̀ ngwàʔ ə̀ wen noʔə̀ ətsèm və̀wenə djʉ̀ a Igyìp, ə sə̀ tsiə tsu. Mimbu Yàkob sə pfɨ ghə̀ bwaʔsə vunə wen noʔə̀ vətsèm.

{{https://api.unfoldingword.org/obs/jpg/1/en/360px/obs-en-08-15.jpg?direct&}}

Nyìngòŋ ə nchòsə̀ li məkàyn a Ghə̀ nkanə̀ wenə̀ Abàham à Azìk, ə̀ chòsə̀ Azìk à Yàkob, bɛ̀ chòsə̀ fà Yàkob à vunə ə wen njùsə̀ bò a wum nə̀ ngwàʔsə və̀wenə. À ndìʔ ngwàʔsə əvunə ə Yàkob a vènə ə̀ njùsə̀ bò a wum à və̀wenə a və ndìʔ təloʔ tə Isrèl njùsə̀ bò a wum.

//Fə̀tǐtì fa nwàʔlə̀ ə̀ Nyìngòŋ////: Genesis 37-50//
