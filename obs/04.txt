====== 4. Məkàyn mə̀ Nyìngòŋ wenə̀ Abàham ======

{{https://api.unfoldingword.org/obs/jpg/1/en/360px/obs-en-04-01.jpg?direct&}}

Ngwʉ̀ʔsə nchò li ta kədɨ̀ŋ fá əchuʔ a muʔu myì mbyɨfsə mbyi, viʔi bɛ̀ bwi ə̀ ghoʔ. Vəwenə ngàʔə̀ ta əgàʔ əmùʔ. Ə Vəwenə mbwi lwinsə̀ tà mbyi tàndə Nyìngòŋ ə̀ ngàʔə Vəwenə bòŋsə̀ zì ə bwom aloʔ .

{{https://api.unfoldingword.org/obs/jpg/1/en/360px/obs-en-04-02.jpg?direct&}}

Kənyù əkikə bòŋ à vəwenə vəwenə zì ə kuʔsə təwen tə vəwenə kèn la vəwenə bɛ̀ zhutə̀ Nyìngòŋ bwen. Kə zaʔə a nsɨʔ ətsen vəwenə zì ə̀ sə̀ bwomə ngə̀ŋ ə ghə̀ kuʔ ə̀ zaʔə a əkaŋ. Nyìngòŋ yen la sətsèn yì kye vəwenə nshyèʔə̀ djʉ̀ a muʔə nè ə djʉ̀ nə̀ mbyɨ mu kə a byɨf.

{{https://api.unfoldingword.org/obs/jpg/1/en/360px/obs-en-04-03.jpg?direct&}}

Nyìngòŋ mə̀ bìstə̀ ngə̀ŋ ayì ə̀ ku təgàʔ à vəwenə ta kədɨ̀ŋ ə̀ sàs vəwenə a chi mbyi ta shi a shi. Əzhiʔ ə kətɨm akyì a vəwenə mbwomə li ndìʔ Babèl, à dìʔ “ə lè ətof.”

{{https://api.unfoldingword.org/obs/jpg/1/en/360px/obs-en-04-04.jpg?direct&}}

Təghɨ tə ngwʉ̀ʔsə cho Nyìngòŋ gàʔ à wutsɛn a və ndzàŋə̀ nə̀ Abàm. Nyìngòŋ gàʔ à wen, “Lu fà wù əloʔ nə̀ ngwàʔ ə̀ wù ə̀ djʉ̀ a kəshi a mà a jìʔ à wù. Mà ə ne bwaʔsə wù ə kwʉ̀ʔsə̀ ngwàʔ ə̀ wù ə ghə̀ lwin əloʔ ə mpfen. Mà ə nè əzhiʔ ə wù djʉ̀ nə̀ mbì. Mà ə ne bwaʔsə viʔi a və bwaʔsə wù ə ghə̀ʔ ə vyi a və ghə̀ʔə̀ wù. Mà ə ne bwaʔsə mbyi yèn ətsɛ̀m byì wù.”

{{https://api.unfoldingword.org/obs/jpg/1/en/360px/obs-en-04-05.jpg?direct&}}

Abàm ə nzhu li Nyìngòŋ. Ghə̀ lyɨ̀ wì ə wen, Sèra, nè viʔi shyèʔ ə wen nə̀ əfo ə wen noʔə̀ ətsèm ə̀ djʉ̀ a kəshi a Nyìngòŋ njìʔə a wen, a əloʔ ə Kanàn.

{{https://api.unfoldingword.org/obs/jpg/1/en/360px/obs-en-04-06.jpg?direct&}}

Ândə Abàm nzaʔə a Kanàn, Nyìngòŋ gàʔ a wen, “Lye ə kaʔsə à wù ben. Mà ə ku nse yèn a wù yenə lə̀ à wù bènə̀ ngwàʔ ə wù a wù lu bwi.” Abàm mə̀ sè tsu.

{{https://api.unfoldingword.org/obs/jpg/1/en/360px/obs-en-04-07.jpg?direct&}}

Kətsi kətsen, Abàm bwùmtə̀ Mèlchizedèk, à dìʔ wùshyèʔ a ngə̀ŋ ə̀ Nyìngòŋ. Mèlchizedèk bwaʔsə Abràm ə̀ gàʔ a wen, “Nyìngòŋ a ghə̀ dìʔ a kwikwi, a ghə̀ kyìʔ əkaŋ wenə̀ nse bwaʔsə wù.” Abàm gə̀sə̀ əfo wen əshi ə̀ wum ə̀ kù əshə ə̀ mùʔ à Mèlchizedèk .

{{https://api.unfoldingword.org/obs/jpg/1/en/360px/obs-en-04-08.jpg?direct&}}

Ngwʉ̀ʔsə nchò li ta kədɨ̀ŋ kèn la Abràm wenə̀ Sèra kiʔi li wàyn. Nyìngòŋ bɛ̀ gàʔ a Abàm la ghə̀ a kiʔi wàyn ə wùlɨm a ghə̀ a bwi ngwàʔ ə wàyn ta nə̀ mədzɨ̀ŋ fa əkaŋ. Abàm bɛ̀ zhu Ngìngòŋ ə̀ byɨmə. Ngìngòŋ gàʔ ə byɨmə Abàm ə to tàndə ghə̀ choʔsə Yì byɨmə̀ ənyù a yì gàʔə̀.

{{https://api.unfoldingword.org/obs/jpg/1/en/360px/obs-en-04-09.jpg?direct&}}

Nyìngòŋ mə̀ kàyn məkàyn wenə̀ Abàm. Məkàyn dìʔ əsoʔ a viʔ vəbò wʉmə̀. Nyìngòŋ ngàʔə, “Mà ə ku wàyn ə wùlɨm à wù fà wùə mənlyuŋ. Mà ku əloʔ ə Kanàn à ngwàʔ ə wù.” Tè lì Abàm nko tɨmə kiʔ wàyn.

//Fətitì fa nwàʔlə̀ ə̀ Nyìngòŋ////: Genesis 11-15//
