====== 4. Mə̀kàyn mə̀ Nyìngòŋ wenə̀ Abràham ======

{{https://api.unfoldingword.org/obs/jpg/1/en/360px/obs-en-04-01.jpg?direct&}}

Ngwʉ̀ʔsə nchò li ta kədɨ̀ŋ fá əchuʔ a muʔu myì mbyɨfsə mbyi, viʔi bɛ̀ bwi ə̀ ghoʔ. Və̀wenə ngàʔə̀ ta əgàʔ əmùʔ. Ə Və̀wenə mbwi lwinsə̀ tà mbyi tàndə Nyìngòŋ ə̀ ngàʔə Və̀wenə bòŋsə̀ zì ə bwom aloʔ .

{{https://api.unfoldingword.org/obs/jpg/1/en/360px/obs-en-04-02.jpg?direct&}}

Kənyù əkikə bòŋ à və̀wenə və̀wenə zì ə kuʔsə təwen tə və̀wenə kèn la və̀wenə bɛ̀ zhutə̀ Nyìngòŋ bwen. Kə zaʔə a nsɨʔ ətsen və̀wenə zì ə̀ sə̀ bwomə ngə̀ŋ ə ghə̀ kuʔ ə̀ zaʔə a əkaŋ. Nyìngòŋ yen la sətsèn Yì kye və̀wenə nshyèʔə̀ djʉ̀ a muʔə nèə djʉ̀ nə̀ mbyɨ mu kə a byɨf.

{{https://api.unfoldingword.org/obs/jpg/1/en/360px/obs-en-04-03.jpg?direct&}}

Nyìngòŋ mə̀ bìstə̀ ngə̀ŋ ayì ə̀ ku təgàʔ à və̀wenə ta kədɨ̀ŋ ə̀ sàs və̀wenə a chi mbyi ta shi a shi. Əzhiʔ ə kətɨm akyì a və̀wenə mbwomə li ndìʔ Babel, à dìʔ la “ə lè ətof.”

{{https://api.unfoldingword.org/obs/jpg/1/en/360px/obs-en-04-04.jpg?direct&}}

Təghɨ tə ngwʉ̀ʔsə cho Nyìngòŋ gàʔ à wutsɛn a və ndzàŋə̀ nə̀ Abràm. Nyìngòŋ gàʔ à wen la, “Lu fà wù əloʔ nə̀ ngwàʔ ə̀ wù ə̀ djʉ̀ a kəshi a Mà a jìʔ à wù. Màə ne bwaʔsə wù ə kwʉ̀ʔsə̀ ngwàʔ ə̀ wù ə ghə̀ lwin əloʔ ə mpfen. Màə nè əzhiʔ ə wù djʉ̀ nə̀ mbì. Màə ne bwaʔsə viʔi a və bwaʔsə wù ə ghə̀ʔ ə vyi a və ghə̀ʔə̀ wù . Màə ne bwaʔsə mbyi yèn ətsɛ̀m byì wù.”

{{https://api.unfoldingword.org/obs/jpg/1/en/360px/obs-en-04-05.jpg?direct&}}

Abràm ə nzhu li Nyìngòŋ. Ghə̀ lyɨ̀ wì ə wen, Sàra, nè viʔi shyèʔ ə wen nə̀ əfo ə wen noʔə̀ ətsɛ̀m ə̀ djʉ̀ a kəshi a Nyìngòŋ njìʔə a wen, a əloʔ ə Kanàn.

{{https://api.unfoldingword.org/obs/jpg/1/en/360px/obs-en-04-06.jpg?direct&}}

Ândə Abràm nzaʔə a Kanàn, Nyìngòŋ gàʔ a wen la, “Lye ə kaʔsə à wù ben. Màə ku nse yèn a wù yenə lə̀ à wù bènə̀ ngwàʔ ə wù a wù lu bwi.” Abràm mə̀ sè tsu.

{{https://api.unfoldingword.org/obs/jpg/1/en/360px/obs-en-04-07.jpg?direct&}}

Kətsi kətsen, Abràm bwùmtə̀ Mèlchizedèk, à dìʔ wùshyèʔ a ngə̀ŋ ə̀ Nyìngòŋ. Mè lchizedè k bwaʔsə Abràm ə̀ gàʔ a wen la, “Nyìngòŋ a Ghə̀ dìʔ a kwikwi, a Ghə̀ kyìʔ əkaŋ wenə̀ nse bwaʔsə wù.” Abràm gə̀sə̀ əfo wen əshi ə̀ wum ə̀ kù əshə ə̀ mùʔ à Mèlchizedèk .

{{https://api.unfoldingword.org/obs/jpg/1/en/360px/obs-en-04-08.jpg?direct&}}

Ngwʉ̀ʔsə nchò li ta kədɨ̀ŋ kèn la Abràm wenə̀ Sàra kiʔi li wàyn. Nyìngòŋ bɛ̀ gàʔ a Abràm la ghə̀ a kiʔi wàyn ə wùlɨm a ghə̀ a bwi ngwàʔ ə wàyn ta nə̀ mədzɨ̀ŋ fa əkaŋ. Abràm bɛ̀ zhu Ngìngòŋ ə̀ byɨmə. Ngìngòŋ gàʔ ə byɨmə Abràm ə to tàndə ghə̀ choʔsə Yì byɨmə̀ ənyù a Yì gàʔə̀.

{{https://api.unfoldingword.org/obs/jpg/1/en/360px/obs-en-04-09.jpg?direct&}}

Nyìngòŋ mə̀ kàyn məkàyn wenə̀ Abràm. Məkàyn dìʔ əsoʔ a viʔ vəbò wʉmə̀. Nyìngòŋ ngàʔə la, “Màə ku wàyn ə wùlɨm à wù fà wùə mənlyuŋ. Mà ku əloʔ ə Kanàn à ngwàʔ ə wù.” Tè lì Abrà m nko tɨmə kiʔ wàyn .

//Fətǐtì fa nwàʔlə̀ ə̀ Nyìngòŋ: Genesis//// 11-15//
