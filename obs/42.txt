====== 42. Yesù Bwìnə̀ Kuʔ a Əkaŋ ======

{{https://api.unfoldingword.org/obs/jpg/1/en/360px/obs-en-42-01.jpg?direct&}}

A kətsi a Yesù nlùə̀ fa əpfɨ, ndzɨ̀mtə̀sə wen səbò sə ndjʉ̀ a ntə̀ʔ ətsen a mboʔsə. Vəwenə njèʔə̀ djʉ̀ə̀ gàʔə̀ byì kənyʉ̀ a kə fʉ̀ nə̀ Yesù. Vəwenə nkɨə la ghə̀ ndìʔ Mèzayà, sətsèn və bòŋsə̀ zhwìə wen. Luwèn kyìʔi vyi ngàʔ la ghə̀ ə lù li fa əpfɨ. Vəwenə nko mbɛ̀ kɨ kənyʉ̀ ə kwòʔtə̀.

{{https://api.unfoldingword.org/obs/jpg/1/en/360px/obs-en-42-02.jpg?direct&}}

Yesù kwetə vəwenə ə̀ sə̀ jèʔə̀ djʉ̀ə̀ wenə̀ vəwenə, a lì vəwenə nko kɨ la à dìʔə̀ wen. Ghə̀ bə̀m la vəwenə gàʔə̀ byì ghɔ̀ lɔ, vəwenə shə̀ʔtə̀ ənyʉ̀ ə̀ kanə vyi noʔə̀ ətsèm a və fʉ̀ a Yesù a məntsi amyì. Vəwenə nkwòʔə̀ la vəwenə ngàʔə̀ à wùghayn a ghə̀ ə nko kɨ ənyʉ̀ a və nchòə̀ a Jèlusalèm.

{{https://api.unfoldingword.org/obs/jpg/1/en/360px/obs-en-42-03.jpg?direct&}}

Yesù shìtə̀ shə̀ʔtə̀ kənyʉ̀ a vəwenə a kə dìʔ a əgàʔ ə̀ Nyìngòŋ byì Mèzayà. Ghə̀ dzɨ̀ŋtə̀ vəwenə la nshə̀ʔtə̀ ə̀ Nyìngòŋ ə ngàʔə̀ li la Mèzayà ə lu yen ə ngəʔ ə və zhwiə wen, ghə̀ lù fa əpfɨ a bàm ə məntsi ə̀ ntaʔ. Vəwenə sə kwen a ntə̀ʔ yì a vəwenə ndjʉ̀ tsu mu əchʉʔ ə jɨ li.

{{https://api.unfoldingword.org/obs/jpg/1/en/360px/obs-en-42-04.jpg?direct&}}

Lyʉmə vyi vəbò gàʔ la Yesù vì ə̀ tsi à vəwenə ə̀əngə̀ŋ. Ghə̀ djʉ̀. Vəwenə sə nzhɨ əfozhɨvə mpfwomə, Yesù lyè kebayn kə mənkalə̀, ə̀ ku kəzòŋ kə Nyìngòŋ, ə̀ tin. Vəwenə mə̀ kɨ la à yì ndìʔ Yesù. Tà a əzhʉ ayì, ghə̀ lè fà vəwenə əshɨ.

{{https://api.unfoldingword.org/obs/jpg/1/en/360px/obs-en-42-05.jpg?direct&}}

Lyʉmə avyi vəbò və gàʔ, “A yì ndìʔ Yesù lì! A yì nè kənyʉ̀ əkyikə tətyɨm tə yuwù tə sə lɨ̀mə̀ a əzhʉ a ghə̀ yì nshə̀ʔtə̀ byì əgàʔ ə Nyìngòŋ a yuwù!” Tà a əzhʉ ayì, vəwenə bwìnə̀ djʉ̀ a Jèlusalèm. Vəwenə zaʔə tà zaʔə, ə̀ shə̀ʔtə̀ à ndzɨ̀mtə̀sə Yesù, “Yesù ə lù li fa əpfɨ! Yès ə yen li wen!”

{{https://api.unfoldingword.org/obs/jpg/1/en/360px/obs-en-42-06.jpg?direct&}}

Tà àndə ndzɨ̀mtə̀sə Yesù sə ngàʔə̀, Yesù bvɨ̀tə̀ fʉ̀ a əngə̀ŋ ayì ə̀ gàʔ, “Mbwaʔmə̀ ndìʔ à ghə̀ŋ!” ndzɨ̀mtə̀sə wen sə sə̀ kwòʔə̀ la ghə̀ dìʔ mpfɨ ə nse. Yesù bə̀m, “Ghə̀ŋ ə fwànə̀ ghɔ̀ bɛ momə a? Ghə̀ŋ yen avu əghomə nə̀ afwin aghomə a. Vəmpfɨ və nse ko kiʔ təwen tà àndə mà kiʔ lə̀.” Ə jìʔ à vəwenə la ghə̀ ə ko dìʔ mpfɨ ə nse, ghə̀ bə̀m kəfo ə zhɨ. Vəwenə ku kəshi kə shʉ̀ ə pfèə a wen, ghə̀ pfɨʔ.

{{https://api.unfoldingword.org/obs/jpg/1/en/360px/obs-en-42-07.jpg?direct&}}

Yesù gàʔ, “Mà ə ngàʔ li à ghə̀ŋ la noʔə̀ ghɔ̀ a və nyòʔə̀ byì mò a nwàʔlə̀ ə̀ Nyìngòŋ ə lu fʉ̀.” Ghə̀ bòʔtə̀ təchɨm tə vəwenə ti vəwenə zhʉ əgàʔ ə Nyìngòŋ a nkàyn. Ghə̀ gàʔ, “Kə dìʔ a nwàʔlə̀ ə̀ Nyìngòŋ la Mèzayà ə lu yenə ngəʔ, ə pfɨ, ə lù fa əpfɨ a bàmə məntsi ə ntaʔ.”

{{https://api.unfoldingword.org/obs/jpg/1/en/360px/obs-en-42-08.jpg?direct&}}

“Kə dìʔ a nwàʔlə̀ ə̀ Nyìngòŋ la ndzɨ̀mtə̀ shomsə lu shə̀ʔtə̀ a viʔi la noʔə̀ ndə̀ byɨmə ə̀ kwitə ti bwòŋ fa wenə mbyɨsə. Vəwenə a zìtə̀ a Jèlusalèm, ə djʉ̀ a chì mbyi yèn noʔə̀ ətsèm. Ghə̀ŋ ə yen li ənyʉ̀ vənə.”

{{https://api.unfoldingword.org/obs/jpg/1/en/360px/obs-en-42-09.jpg?direct&}}

A chì məntsi məwum ə̀ nkàʔ, Yesù vì à ndzɨ̀mtə̀sə wen aghayn tà a kədɨ̀ŋ. Ghə̀ ə nvì a viʔi təghɨ tətàyn (500) tà əzhʉ əmùʔ kətsi kətsen! Ghə̀ ə njìʔə̀ li a ndzɨ̀mtə̀sə wen la ghə̀ ə lù li fa əpfɨ, ə̀ bɛ̀ gàʔ à vəwenə byì kəshi kə fòyn ə Nyìngòŋ.

{{https://api.unfoldingword.org/obs/jpg/1/en/360px/obs-en-42-10.jpg?direct&}}

Yesù gàʔ a ndzɨ̀mtə̀sə wen, “Nyìngòŋ ə ku li noʔə̀ kəjoʔ kətsèm a əkaŋ bɛ̀nə̀ a nse à mò. Ghə̀ŋ djʉ̀, ə̀ nè viʔi byɨmə à mò, ghə̀ŋ ku muʔu à vəwenə a əzhiʔ ə̀ Tìʔ, ə̀ Wàyn, nə̀ Kəzhwì kə nwoʔə kə, ə̀ jìʔsə̀ ənyʉ̀ à vəwenə noʔə̀ ətsèm a mà jìʔsə̀ à ghə̀ŋ. Ghə̀ŋ kɨ la mà a dìʔ vəghəŋ noʔə̀ mənzhʉ əntsèm.”

{{https://api.unfoldingword.org/obs/jpg/1/en/360px/obs-en-42-11.jpg?direct&}}

Məntsi nchòə̀ li məwum ə̀ nkàʔ fà kətsi a Yesù nlù fa əpfɨ, ghə̀ gàʔ à ndzɨ̀mtə̀sə wen, “Ghə̀ŋ sè tà a Jèlusalèm ə̀ zaʔə fa əchʉʔ a Tìʔ ə̀ ghom ə lu ku kəjoʔ à ghə̀ŋ a əzhʉ a Kəzhwì kə nwoʔə kə lu vì à ghə̀ŋ.” Yesù kuʔ a əkaŋ, mbòʔ chiʔtə wen fà vəwenə. Yesù nwʉʔmə a əkwoŋ ə̀ to ghə ə̀ Nyìngòŋ ə soʔ mbyi yèn noʔə̀ ətsèm.

//Fətitì fa nwàʔlə̀ ə̀ Nyìngòŋ////: Machò 28:16-20; Mak 16:12-20; Luk 24:13-53; Jon 20:19-23; Acts 1:1-11//
