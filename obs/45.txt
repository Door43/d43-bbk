====== 45. Stivə̀n wenə̀ Filib ======

{{https://api.unfoldingword.org/obs/jpg/1/en/360px/obs-en-45-01.jpg?direct&}}

Stivə̀n ndìʔ wìʔ fa bisə viʔi a və ghaʔ kənyʉ̀ kə Nyìngòŋ ke to. Viʔi nkɨə wen noʔə̀ nkàyn kɨ la a dìʔ wujuŋə kiʔ Kəzhwì kə nwoʔə kə bɛ̀nə̀ ətofə. Stivə̀n ə nèə̀ li ənyʉ̀ ə̀ kanə və tà a kədɨ̀ŋ ə̀ shə̀ʔtə̀ a viʔi la kə bòŋ la vewenə byɨmə à Yesù.

{{https://api.unfoldingword.org/obs/jpg/1/en/360px/obs-en-45-02.jpg?direct&}}

Əchuʔ ə tsenəghə, Stivə̀n sə ngàʔə̀ kənyʉ kə Nyìngòŋ, Vəju vətsenəvə a və nko byɨmə a Yesù və zìtə̀ ə̀ sə̀ taŋmə wenə̀ və̀ Stivə̀n. Tyinsə vəwenə sə mfwi li vəwenə djʉ̀ ə̀ zhò ntsɨ̀ŋ byì Stivə̀n à əchu əchu ə əngə̀ŋ ə̀ Nyìngòŋ. Vəwenə gàʔ , “Yès yì zhʉ wìʔ yèn gàʔə̀ ənyʉ̀ ə̀ byɨfə və byì Musìs bɛ̀nə̀ Nyìngòŋ!” Əchu əchu ə əngə̀ŋ ə̀ Nyìngòŋ ə mə̀ ghaʔ Stivə̀n ə̀ djʉ̀ nə̀ wen à kəchu kə nshə̀ʔtə̀sə ə̀ əngə̀ŋ ə̀ Nyìngòŋ wenə̀ əchu əchu ə Vəju vətsenəvə, viʔi vətsenəvə bɛ̀ kwʉ̀ʔsə̀ ndzɨ̀ŋ sətsen byì Stivə̀n.

{{https://api.unfoldingword.org/obs/jpg/1/en/360px/obs-en-45-03.jpg?direct&}}

Kəchu kə nshə̀ʔtə̀sə ə̀ əngə̀ŋ ə̀ Nyìngòŋ kə bə̀m à Stivə̀n, “A dìʔ nə̀mwìn à?” Stivə̀n zìtə̀ ə̀ shə̀ʔtə̀ ənyʉ̀ ə̀ kanə və à vəwenə a Nyìngòŋ ə nèə̀ li fa kəlyɨŋ kə Abàham ə zaʔə a kəlyɨŋ ə̀ Yesù, a lì viʔi ə Nyìngòŋ toə kəchu tà toə a wen. Ghə̀ bɛ̀ gàʔ, “Ghə̀ŋ ə viʔi ə toə kəchu ghə̀ŋ ə chen li Kəzhwì kə nwoʔə kə, tà a jì a vətìʔ ə vəŋə ə̀ nchenə Nyìngòŋ fa tsu ə̀ zhwilə nshə̀ʔtə̀ sə wen. Ghə̀ŋ ə nnèə̀ li kənyʉ̀ a kə byɨfə chò kə vəwenə kə! Ghə̀ŋ ə nzhwi li Mèzayà!”

{{https://api.unfoldingword.org/obs/jpg/1/en/360px/obs-en-45-04.jpg?direct&}}

Əchu əchu ə əngə̀ŋ ə̀ Nyìngòŋ avyì nzhʉ li wokèn kə zaf vəwenə ə̀ chòsə̀, vəwenə chiʔtə̀ ətyiʔityiʔi vəwenə ə̀ zɨmə. Vəwenə gùf Stivə̀n ə̀ fʉ̀ fa chì əloʔ ə̀ temə wen nə̀ ngùʔsə ti zhwi.

{{https://api.unfoldingword.org/obs/jpg/1/en/360px/obs-en-45-05.jpg?direct&}}

Stivə̀n sə mpfɨə djʉ̀ə̀ ə̀ gàʔ, “Yesù, shisə kəzhwì ə̀ kom.” Ghə̀ shiə a wen ə nchiʔsə alwi ə̀ jɨ̀m, “Masà, lyèsə̀ ku vəwenə.” Ghə̀ mə̀ pfɨ.

{{https://api.unfoldingword.org/obs/jpg/1/en/360px/obs-en-45-06.jpg?direct&}}

Wùlɨm ə tsen və dzàŋə̀ Sɔ nkòŋə̀ li tà àndə və nzhwi Stivə̀n. Sɔ ntsɨ̀ŋə̀ njisə viʔi a və ntəmə nkuʔsə a wen ə̀ Stivə̀n. Ə zìtə̀ fa zòyn ayì viʔi sə̀ nyàblì nə̀ viʔ və byɨmə və a Yèlusalèm, vəwenə zàskə̀ ə̀ djʉ̀ a təloʔ tə kəjàŋ. Tɛ̀ a lì, vəwenə ngàʔə̀ djʉ̀ byì Yesù noʔə̀ fənə vəwenə ndjʉ̀ə̀.

{{https://api.unfoldingword.org/obs/jpg/1/en/360px/obs-en-45-07.jpg?direct&}}

Ndzɨ̀mtə̀ Yesù ə tsen və dzàŋə̀ nə̀ Filib ndìʔ fa viʔi a və nnyɨŋə̀ fa Yèlusalèm byì ngəʔ a viʔi nkuə à viʔ və byɨmə və. Ghə̀ nyɨŋ ə̀ djʉ̀ a Sàmalyà ə̀ sə̀ shə̀ʔtə̀ byì Yesù. Viʔi mbyɨmə li noʔə̀ vəghoʔə. Kətsi kətsen, ntsɨ̀ŋ ə̀ əngə̀ŋ ə̀ Nyìngòŋ gàʔ a Filib la ghə̀ djʉ̀ a jì ə tsen ghə̀ zɨmə tà la kwas. Tà àndə ghə̀ njèʔə̀ djʉ̀ə̀ a jì ayì, Filib yen wù əloʔ ə Itopy à ə ghoʔə tsen à wen ə məntù. Kəzhwì kə nwoʔə kə gàʔ a Filib la ghə̀ djʉ̀ ə̀ gàʔ à wìʔ ayì.

{{https://api.unfoldingword.org/obs/jpg/1/en/360px/obs-en-45-08.jpg?direct&}}

Filib djʉ̀ a wen ə məntù amyì ə̀ zhʉ wù əloʔ ə Itopyà dzàŋə̀ fa nwàʔlə̀ Azayà. Wìʔ ayì dzàŋə̀, “Vəwenə ntensə ə wen tà a nə̀ byi ə̀ njɨ̀, a nə̀ byi ə̀ njɨ̀ , ghə̀ ndjʉ̀ə̀ tà chì a chi. Vəwenə nyàblə̀ li nə̀ wen, ə̀ zhwiə wen.”

{{https://api.unfoldingword.org/obs/jpg/1/en/360px/obs-en-45-09.jpg?direct&}}

Filib bə̀m à wù əloʔ ə Itopyà, “Wù zhʉ ətof a kənyʉ̀ a wù dzàŋə̀ à?” Wù əloʔ ə Itopyà bwìnsə̀, “Aiʔ. Wìʔ dìʔ kə shə̀ʔtə̀ à mò ko mà əzhʉ ətof tsu bwen . Nsensen vì nwʉ̀ʔmə̀ à mò ə ben. Azayà nnyoʔə̀ byì wen mula ghə̀ nnyòʔə̀ byì wù kəjàŋ à?”

{{https://api.unfoldingword.org/obs/jpg/1/en/360px/obs-en-45-10.jpg?direct&}}

Filib shìtə̀ shə̀ʔtə̀ à wù əloʔ ə Itopyà la Azyà nnyòʔə̀ byì Yesù. Filib shə̀ʔtə̀ li byì Yesù a wen fa əshi nwàʔlə̀ Nyìngòŋ ə kəjàŋ.

{{https://api.unfoldingword.org/obs/jpg/1/en/360px/obs-en-45-11.jpg?direct&}}

Andə Filib wenə̀ wù əloʔ ə Itopyà ayì ndjʉ̀ zaʔə a muʔu məntsenəmə̀. Wù əloʔ ə Itopyà gàʔ, “Yen a! Yen muʔu a fà a! Ku muʔu à mò?” Ghə̀ŋ gàʔ à ngùf ə̀ vəwenə la ghə̀ tɨmə.

{{https://api.unfoldingword.org/obs/jpg/1/en/360px/obs-en-45-12.jpg?direct&}}

Vəwenə shiə ə̀ djʉ̀ a muʔu amyì, Filib ku muʔu à wù əloʔ ə Itopyà. Vəwenə fʉ̀ fa a muʔu amyì, Kəzhwì kə nwoʔə kə lyɨ̀ Filib ə̀ djʉ̀sə̀ a kəshi kə kəjàŋ ghə̀ bɛ̀ sə̀ shə̀ʔtə̀ djʉ̀ə̀ byì Yesù.

{{https://api.unfoldingword.org/obs/jpg/1/en/360px/obs-en-45-13.jpg?direct&}}

Wù əloʔ ə Itopyà sə̀ pfwoə tà wen, saŋlə djʉ̀ la yì ə kɨ li Yesù mbyɨmə a wen.

//Fətitì fa nwàʔlə̀ ə̀ Nyìngòŋ////: Acts 6:8-8:5; 8:26-40//
