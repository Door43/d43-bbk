====== 21. Nyìngòŋ gàʔ la Yìə lu ku mbwòŋsə̀ ======

{{https://api.unfoldingword.org/obs/jpg/1/en/360px/obs-en-21-01.jpg?direct&}}

Nyìngòŋə nwʉ̀ li fa kənzìtə̀ la yìə lu tɨ́m Mèzayà. Nyìngòŋə̀ nzìtə̀ gàʔ byɨ̀ Mèzayà a Adàm wənə̀ If. Ghə̀ ngàʔə̀ la wù ngə̀ŋə̀ If lu sàstə̀ kəchu kə zhù ayì. zhù a ghə̀ nlobtə̀ If ndìʔ Satàn. Kənyʉ̀ a Nyìngòŋə̀ ngàʔə̀ kə dìʔ la Mèzayà lu zhɨ Satàn noʔə̀ laylay.

{{https://api.unfoldingword.org/obs/jpg/1/en/360px/obs-en-21-02.jpg?direct&}}

Nyìngòŋə ngàʔə̀ li a Abàham yìə lu bwaʔsə mbyɨə̀ tsèm ə chò fa wen. Mbwaʔmə nayen lu vì a əzhʉ a Mèzayà vìə̀. Ghə̀ə lu nè la noʔə̀ viʔ vətsèm a mbyi kiʔi jì a və zì və bwoŋ fa tsu.

{{https://api.unfoldingword.org/obs/jpg/1/en/360px/obs-en-21-03.jpg?direct&}}

Nyìngòŋə ngàʔə̀ li a Musìs la kəlyɨŋ kətsen kə lu kwʉ̀ʔ ə yì tɨmə nshə̀ʔtə̀ə tsen ta nə̀ Musìs. Wokèn kə jìʔə̀ la Mèzayà ndìʔə lu vì a kəlyɨŋ kətsen.

{{https://api.unfoldingword.org/obs/jpg/1/en/360px/obs-en-21-04.jpg?direct&}}

Nyìngòŋ ngàʔə̀ li a fòyn Devìd la wù ngə̀ŋə̀ wenə tsenə lu soʔ a nè fòyn a kəchu viʔi Nyìngòŋ ə djʉ̀ ə zaʔə a kəmyètə̀ kə mbyi. Kə ndìʔə̀ la Mèzayàə lu ndìʔ fa ngwàʔə̀ Devìd.

{{https://api.unfoldingword.org/obs/jpg/1/en/360px/obs-en-21-05.jpg?direct&}}

Nyìngòŋə ntɨm li nshə̀?̀tə̀ Yèlə̀mayà ghə̀ shə̀ʔtə̀ məkàyn mə nfimə̀ ə̀ Nyìngòŋə, kènla mə̀ dìʔ a nə̀ myìmə a ghə̀ nkiʔə̀ wenə̀ viʔi Isrèl a Sanà. A məkàyn mə nfimə̀ namèn, Nyìngòŋ dìʔə̀ nyòʔ təsoʔ tə wen a tətyɨmə̀ viʔi, viʔi dìʔə̀ kɨ Nyìngòŋ noʔə̀ nkàyn, vəwenə a ndìʔ viʔi ə wen, Nyìngòŋ a lyèsə̀ ku mbyɨsə vəwenə. A lu zìtə̀ Mèzayà zìtə̀ məkàyn mə nfimə̀ namèn.

{{https://api.unfoldingword.org/obs/jpg/1/en/360px/obs-en-21-06.jpg?direct&}}

Nshə̀ʔtə̀sə Nyìngòŋ ngàʔə̀ li la Mèzayà lu ndìʔ nshə̀ʔtə̀, njìʔsə̀, fòyn. Nshə̀ʔtə̀ dìʔ wìʔ a ghə̀ zhʉə əgàʔə̀ Nyìngòŋ chòsə̀ a viʔi. Mèzayà a Nyìngòŋə lu tɨm ə lu ndìʔə̀ nshə̀ʔtə̀ a ghə̀ kɨə noʔə̀ ənyʉ̀ ətsèm.

{{https://api.unfoldingword.org/obs/jpg/1/en/360px/obs-en-21-07.jpg?direct&}}

Njìʔsə̀ sə Isrèl sə nku kəku a Nyìngòŋ a zhiʔə̀ wìʔ a ghə̀ nè mbyɨ ti Nyìngòŋ lyèsə̀ əku ə wen. Njìʔsə̀ sə njɨ̀mə̀ a Nyìngòŋ a əzhiʔə viʔi. Mèzayà lu ndìʔ njìʔsə̀ ə to a ghə̀ə lu ku əwen ə wen a Nyìngòŋ byì mbyɨsə viʔi.

{{https://api.unfoldingword.org/obs/jpg/1/en/360px/obs-en-21-08.jpg?direct&}}

Fòyn dìʔ wìʔ a ghə̀ soʔə əloʔ, soʔə viʔi a əzhʉ a və nè ənyʉ̀ ə nshwè. Mèzayà lu ndìʔ ngɛsə̀ fòyn a ghə̀ lu nwʉʔmə a kəfoynə tiʔə wen ə Devìd. Ghə̀ lu soʔ mbyi yèn ətsèm, ə djʉ̀ ə zaʔə a kəmyètə̀ kə mbyi. Ghə̀ə lu nsoʔə viʔi tà nəmwìn.

{{https://api.unfoldingword.org/obs/jpg/1/en/360px/obs-en-21-09.jpg?direct&}}

Nshə̀ʔtə̀sə Nyìngòŋ sə ngàʔə̀ li la ənyʉ̀ ə lu fʉ̀ ta kədɨ̀ŋ byɨ̀ Mèzayà. Nshə̀ʔtə̀ə Malàkay nshə̀ʔtə̀ ə to ə tsen ə lu vì a mbì ə̀ Mèzayà. Nshə̀ʔtə̀ ə Azayà ngàʔə̀ li la a lu mbwi ngòynə̀ wùwì ə bwi Mèzayà. Nshə̀ʔtə̀ ə Mikà ngàʔə̀ li la və lu bwi ə wen a əloʔə Betòlə̀him.

{{https://api.unfoldingword.org/obs/jpg/1/en/360px/obs-en-21-10.jpg?direct&}}

Nshə̀ʔtə̀ ə Azayà ngàʔə̀ li la Mèzayà lu ntsi a Galèli, ə tomsə viʔi a və yenə ngəʔ, ə bwòŋsə̀ viʔi a və dìʔə̀ a nfɨŋ. Ghə̀ə mbɛ ngàʔə̀ la Mèzayà lu chuʔ viʔi və kwaʔkə və, ə chuʔ vəbʉbʉ̀, viʔi a və ko yenə̀, nə̀ vyi a və ko jèʔə̀.

{{https://api.unfoldingword.org/obs/jpg/1/en/360px/obs-en-21-11.jpg?direct&}}

Nshə̀ʔtə̀ ə Azayà mbɛ ngàʔə̀ la viʔi lu bàyn Mèzayà tà kəjàŋ, ə chenə wen . Nshə̀ʔtə̀s ə tsen sə ngàʔə̀ li la viʔi a və lu zhwi Mèzayàə lu təm bàʔ nə̀ njisə wen, ə̀ bɛ̀ gàʔ la lu baʔlə wùndoŋə wenə baʔlə wen. Nshə̀ʔtə̀ ə Zàkàriyà ngàʔə̀ li la və lu loʔ wùndoŋə wen ayì a ghə̀ a baʔlə Mèzayà nə̀ və̀ flàŋ məwum ə ntaʔ .

{{https://api.unfoldingword.org/obs/jpg/1/en/360px/obs-en-21-12.jpg?direct&}}

Nshə̀ʔtə̀s ə mbɛ ngàʔə̀ jì a Mèzayà lu pfɨ fa tsu. Azayà ngàʔə̀ li la viʔi lu chʉ mənte a əwen Mèzayà, ə chəʔə wen, ə bɛ ghòmə̀ wen. Vəwenə lu bayntə wen ə ghə̀ pfɨ nə̀ zafə, alì kènla ghə̀ə nèə̀ li noʔə̀ kənyʉ̀ kəshwèə kə tsen.

{{https://api.unfoldingword.org/obs/jpg/1/en/360px/obs-en-21-13.jpg?direct&}}

Nshə̀ʔtə̀sə ngàʔə̀ li la Mèzayà ko lu nkiʔ noʔə̀ mbyɨ bwen. Ghə̀ə lu pfɨ ti shi tà əlòʔ ə mbyɨsə viʔi. Ə̀pfɨ ə wenə lu vì nə̀ mbwaʔmə̀ a viʔi wenə̀ və̀ Nyìngòŋ. A lə̀ kənyʉ̀ a kə nnè la Nyìngòŋ kye la Mèzayà pfɨ.

{{https://api.unfoldingword.org/obs/jpg/1/en/360px/obs-en-21-14.jpg?direct&}}

Nshə̀ʔtə̀sə ngàʔə̀ li la Mèzayà lu pfɨ ə Nyìngòŋ bɛ lùsə̀ wen fa pfɨ. Ə̀chò fa əpfʉ ə̀ Mèzayà bènə̀ lùə wen fa əpfɨ, Nyìngòŋ lu bwòŋə̀ viʔi fà vəwenə mbyɨsə ə zì məkàyn mə nfimə wenə̀ viʔi.

{{https://api.unfoldingword.org/obs/jpg/1/en/360px/obs-en-21-15.jpg?direct&}}

Nyìngòŋə njìʔə̀ li ənyʉ tà kədɨ̀ŋ byì Mèzayà à nshə̀ʔtə̀sə, alì Mèzayà nsə vì mu nshə̀ʔtə̀ nashì sə pfɨkə li noʔə̀ sətsèm. Ngwʉ̀ʔsə tə̀ghɨ təkàʔ sə nchòə̀ fa əchʉʔ a Nyìngòŋ ngàʔə̀ byì Mèzayà mimbu ghə̀ tɨmə wen a mbyi.

//Fətitì fa nwàʔlə̀ ə̀ Nyìngòŋ////: Genesis 3:15; 12:1-3; Deuteronomy 18:15; 2 Samuel 7; Jeremiah 31; Isaiah 59:16; Daniel 7; Malachi 4:5; Isaiah 7:14; Micah 5:2; Isaiah 9:1-7; 35:3-5; 61; 53; Psalm 22:18; 35:19; 69:4; 41:9; Zechariah 11:12-13; Isaiah 50:6; Psalm 16:10-11//
