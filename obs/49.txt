====== 49. Məkàyn mə mfimə̀ ə̀ Nyìngòŋ ======

{{https://api.unfoldingword.org/obs/jpg/1/en/360px/obs-en-49-01.jpg?direct&}}

Ntsɨ̀ŋ ə̀ əngə̀ŋ ə̀ Nyìngòŋ ngàʔə̀ à ngòyn ə̀ wùwì ə Mèri la ghə̀ a bwi Wàyn ə̀ Nyìngòŋ. Ghə̀ mbɔ̀ bu tà ngòyn ə̀ wùw ì the Kəzhwì kə nwoʔə kə shiə à wen əwen ghə̀ chò nə̀ ə̀bə̀mə. Ghə̀ ə bwi li wàyn ə wùlɨm ə̀ chu əzhiʔ ə wen nə̀ Yesù. A dìʔ la Yesù dìʔ Nyìngòŋ bɛ dìʔ wìʔ.

{{https://api.unfoldingword.org/obs/jpg/1/en/360px/obs-en-49-02.jpg?direct&}}

Yesù ə nnèə̀ li ənyʉ̀ ə̀ kanə və tà a kədɨ̀ŋ ə jìʔ la ghə̀ dìʔ Nyìngòŋ. Ghə̀ ə njèʔə̀ li a kwì a muʔu, ə̀ ghaʔ əfwof la kə ghə bɛ chò, ə̀ chuʔ viʔ vəkwaʔkə və, ə̀ shìsə̀ vəzhɨ nə̀ kəbwìn fa viʔi, ə̀ lùsə̀ viʔ vəkwaʔkə və fa əpfɨ, ə̀ zhis viʔi nkamsə tàyn (5,000) nè ntèmə kəbayn kə mənkalə̀ ə̀ tàyn nə̀ məndeʔ ndəʔ mə̀ shʉsə səbò.

{{https://api.unfoldingword.org/obs/jpg/1/en/360px/obs-en-49-03.jpg?direct&}}

Yesù ndìʔə ngesə̀ njìʔsə̀. Ghə̀ nziʔə nə̀ kəjoʔ kə byì àndə ghə̀ ndìʔ Wàyn ə̀ Nyìngòŋ. Ghə̀ nziʔə la wìʔ kòŋ lə̀mə̀ wen tà àndə ghə̀ kòŋə̀ əwen ə wen.

{{https://api.unfoldingword.org/obs/jpg/1/en/360px/obs-en-49-04.jpg?direct&}}

G hə̀ ə mbɛ nziʔə̀ la wìʔdìʔə̀ kòŋ Nyìngòŋ ə chò noʔə̀ əfo ətsèm a mbyi, tɛ̀ bɛ̀ əko.

{{https://api.unfoldingword.org/obs/jpg/1/en/360px/obs-en-49-05.jpg?direct&}}

Yesù ngàʔə̀ la kəshi kə fòyn ə̀ Nyìngòŋ kə bòŋə̀ chò noʔə̀ əfo ətsèm a mbyi. Kənyʉ̀ kə toə kə a viʔ vətsèm kə dìʔ la wìʔ kwen a kəshi kə fòyn ə̀ Nyìngòŋ. Ə kwen a kəshi kə fòyn ə̀ Nyìngòŋ, wìʔ dìʔə bwòŋ fa wenə̀ mbyɨsə.

{{https://api.unfoldingword.org/obs/jpg/1/en/360px/obs-en-49-06.jpg?direct&}}

Yesù ngàʔə̀ li la viʔ vətsenəvə a byɨmə à yì ə bwòŋ, vətsenəvə chen yì . Ghə̀ ə ngàʔə̀ li la viʔ vətsenəvə dìʔ a nə̀ nse ə jùŋə . Vəwenə zhʉə byì Yesù vəwenə byɨmə ə̀ bwòŋ. Viʔ vətsenəvə dìʔ a nə̀ nse ə byɨfə a əgàʔ ə Nyìngòŋ ə fəŋ tsu kènla ghə kwi li. Vəwenə koə byɨmə ə gàʔ ə Nyìngòŋ kènla vəwenə lu kwen a kəshi kə Nyìngòŋ bwen.

{{https://api.unfoldingword.org/obs/jpg/1/en/360px/obs-en-49-07.jpg?direct&}}

Yesù ə nziʔi li viʔi la Nyìngòŋ ə kòŋə̀ viʔ və byɨfə və. Ghə̀ kòŋə̀ ə shʉ̀ə̀ mbyɨsə vəwenə ə nè la vəwenə ndìʔ vʉnə wen.

{{https://api.unfoldingword.org/obs/jpg/1/en/360px/obs-en-49-08.jpg?direct&}}

Yesùə mbɛ ziʔi vəghəŋ la Nyìngòŋ ə bànə̀ mbyɨ. Adàm wenə̀ If ə̀ nnèə̀ mbyɨ ghə̀ chò ə̀ shiə a viʔi noʔə̀ vətsèm. Noʔə̀ viʔ vətsèm a mbyi kiʔ mbyɨsə a sə gèsə̀ vəwenə fà Nyìngòŋ. Adìʔ la Noʔə̀ viʔ vətsèm dìʔ viʔi kəbàyn ə̀ Nyìngòŋ.

{{https://api.unfoldingword.org/obs/jpg/1/en/360px/obs-en-49-09.jpg?direct&}}

A lì Nyìngòŋ ə nkòŋə̀ li mbyi yen noʔə̀ nànto ə̀ ku Wàyn ə̀ wen tà la əmùʔ lə̀ la noʔə̀ ndə a ghə̀ byɨmə a wen ə ko lu lè. Ghə̀ ə lu kiʔə əbwòŋ a ghə lu faŋ əghayn əmùʔ.

{{https://api.unfoldingword.org/obs/jpg/1/en/360px/obs-en-49-10.jpg?direct&}}

Wù ə ndìʔ ə pfɨ byì mbyɨ ə wù. Tyin ə̀ Nyìngòŋ ə ndìʔ ə fwi à wù a jì ə byɨfə, a lì ghə̀ bòŋsə̀ jìʔ tyin əfwi ayì a Yesù ghə̀ yenə ngəʔ. Yesù mpfɨ a fəkòʔ fə kəntò byì mbyɨ shəsə.

{{https://api.unfoldingword.org/obs/jpg/1/en/360px/obs-en-49-11.jpg?direct&}}

Yesù nko nè noʔə̀ mbyɨ ətsen bwen, a lì ghə̀ byɨmə ə yenə ngəʔ à wù ə kəshi bɛ̀nə̀ a əzhiʔə viʔi noʔə̀ vətsèm a mbyi. Nyìngòŋ zì ghə̀ lyèsə̀ ə̀ kuə mbyɨ shəsə noʔə̀ sətsèm, tɛ̀ mbyɨsə byɨfə sə, byì əpfɨ ə Yesù.

{{https://api.unfoldingword.org/obs/jpg/1/en/360px/obs-en-49-12.jpg?direct&}}

Əshyèʔ əjuŋə ghə nə̀ ənyʉ̀ əjuŋə və ko zì və bwoŋsə wù . Kənyʉ̀ kə ko dìʔ a wù zì wù nè ti Nyìngòŋ bwòŋsə̀ wù. A zì a shʉ̀ tà Yesù ə̀ shʉ̀ mbyɨ shə̀sə. Wù dìʔ ə byɨmə la Yesù dìʔ Wàyn ə̀ Nyìngòŋ, la ghə̀ ə mpfɨ li a fəkòʔ fə kəntò à wù ə kəshi, la Nyìngòŋ ə nlùsə̀ li wen fa əpfɨ.

{{https://api.unfoldingword.org/obs/jpg/1/en/360px/obs-en-49-13.jpg?direct&}}

Nyìngòŋ a bwòŋsə̀ noʔə̀ viʔ vətsèm a və byɨmə la Yesù dìʔə mbwòŋsə̀ ə̀ vəwenə. Ghə̀ ə ko a bwòŋsə̀ viʔi  a və ko byɨmə a wen bwen . Kòŋ wù ə ndìʔ wù əko, wù kəmfem, wùlɨm, wùwì, wutoə, wannjə̀, kòŋ wù ə ntsi tɛ̀ fenə. Nyìngòŋ ə kòŋə̀ wù kəŋə la wù byɨmə a Yesù ti ghə̀ ə ndìʔ wùndoŋ ə̀ wù.

{{https://api.unfoldingword.org/obs/jpg/1/en/360px/obs-en-49-14.jpg?direct&}}

Yesù ə dzàŋə̀ wù la wù vì ə̀ byɨmə a wen ə̀ shi muʔu. Wù ə lə̀ byɨmə li la Yesù dìʔ Mèzayà a, dìʔ Wàyn ə̀ Nyìngòŋ a? Wù ə byɨmə li la wù ə nè li mbyɨ mu Nyìngòŋ ə ndìʔ ə fwisə tyin à wù ə loʔ wù a? Wù ə byɨmə li la Yesù mpfɨ a fəkòʔ fə kəntò ti shʉ̀ə̀ mbyɨ shəsə a?

{{https://api.unfoldingword.org/obs/jpg/1/en/360px/obs-en-49-15.jpg?direct&}}

Mu wù ə byɨmə li a Yesù bɛ̀nə̀ a kənyʉ̀ a ghə̀ ə nnèə̀ li à wù, mu wù sə̀ dìʔ wubyɨmə! Nyìngòŋ ə shìsə̀ li wù fà əshə ə mfɨnə̀ ə Satàn nkwensə wù à əshə ə Nyìngòŋ ə banə ghə. Nyìngòŋ ə kwitə li wù fa jì ə byɨ yì a wù ntsi a mbyɨ li, ə nku jì ə fi la wù ə ntsiə fa tsu.

{{https://api.unfoldingword.org/obs/jpg/1/en/360px/obs-en-49-16.jpg?direct&}}

A sətsèn a ndìʔ la wù ə byɨmə, mu Nyìngòŋ ə lyèsə̀ li  nku wù à wù ə mbyɨsə byì kənyʉ̀ a Yesù nnèə̀. Luwèn, Nyìngòŋ ə lyɨ̀ə̀ la wù dìʔ wùndoŋ ə yì.

{{https://api.unfoldingword.org/obs/jpg/1/en/360px/obs-en-49-17.jpg?direct&}}

Wù sətsènə ndìʔ wùndoŋ ə̀ Nyìngòŋ dìʔ wùshyèʔ ə̀ Yesù, wù à kòŋ ə ntsi a jì a Yesù ə ziʔə la wù ə ntsiə fa tsu. Wù dìʔ tɛ̀ wubyɨmə a lì mənzhʉ məntsenəmə dìʔ a wù a nkɨə təmwòmsə̀ ə nèə mbyɨ. A lì Nyìngòŋ dìʔ Nyìngòŋ ə jùŋə ə ngàʔ la sətsèn wù dì a yì la wù ə fəŋ li a mbyɨ, yì à lyèsə̀ ku à wù. Ghə̀ a ku kəjoʔ à wù, ə gyàmtə̀ə wù ə wù nyɨŋ fa mbyɨ.

{{https://api.unfoldingword.org/obs/jpg/1/en/360px/obs-en-49-18.jpg?direct&}}

Nyìngòŋ ə kəŋə la wù ə njɨ̀mə̀, lanə̀ kənyʉ̀ kə Nyìngòŋ, tsèntə̀ wyè ə viʔ vəbyɨmə vətsenəvə kuʔsə̀ Nyìngòŋ, bɛ shə̀ʔtə̀ kənyʉ̀ a viʔ vətsenəvə a Nyìngòŋ nè à wù. Ənyʉ̀ a vənə noʔə̀ ətsèm və gyàmtə̀ wù kwiʔə à wù ə əbyɨmə.

//Fətitì fa nwàʔlə̀ ə̀ Nyìngòŋ////: Romans 3:21-26, 5:1-11; John 3:16; Mark 16:16; Colossians 1:13-14; 2 Corinthians 5:17-21; 1 John 1:5-10//
