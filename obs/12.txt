====== 12. Kənlù ======

{{https://api.unfoldingword.org/obs/jpg/1/en/360px/obs-en-12-01.jpg?direct&}}

Vunə Isrèl ə ndìʔ noʔə̀ nə̀ saŋlə ghə ə lù fa əloʔ ə Igyìb. Vəwenə ko bɛ a ndìʔ əkòs, vəwenə djʉ̀ə̀ a əloʔ a Nyìngòŋ ngàʔə̀ la yì ne ku à vəwenə ! Viʔi ə Igyìb ə nku li noʔə̀ ghɔ̀ ayì a vunə Isrèl mbèmə̀, tɛ̀ go nə̀ sivà. Viʔi təloʔ tətsen tə mbyɨmə li à Nyìngòŋ ə̀ dzɨ̀mtə̀ vunə Isrèl tàndə vəwenə ndjʉ̀ fa Igyìb.

{{https://api.unfoldingword.org/obs/jpg/1/en/360px/obs-en-12-02.jpg?direct&}}

Nyìngòŋ ə̀ njìʔsə̀ jì a vəwenə nə̀nchwì nə̀ ntàŋ ə̀ mbòʔ, jìʔsə̀ nə̀nchuʔə nə̀ ntàŋ ə̀ əzhiʔ a sə ndjʉ̀ə̀ fa vəwenə əshɨ. Nyìngòŋ ə̀ ndìʔ wenə vəwenə noʔə̀ mənzhu əntèm, jìʔsə̀ jì a vəwenə. Kə vəwenə kə ndìʔ tà la vəwenə ndzɨ̀mtə̀ Wen .

{{https://api.unfoldingword.org/obs/jpg/1/en/360px/obs-en-12-03.jpg?direct&}}

Vəwenə ndjʉ̀tə̀ li tà a nteʔ Ferò wenə̀ viʔi wenə yen la vunə Isrèl ndìʔə̀ sè tà əkòs ə vəwenə. Nyìngòŋ ə̀ nnè la Ferò chiʔ kəchu a lə̀ ti viʔi yen la à dìʔ tà yì dìʔ Nyìngòŋ, ə̀ kɨ la Yì, Yawè, ə to chò Ferò nə̀ vənyìngòŋ və wen noʔə̀ vətsèm..

{{https://api.unfoldingword.org/obs/jpg/1/en/360px/obs-en-12-04.jpg?direct&}}

Ferò wenə̀ vəsugèʔ və wenə mə̀ lù sə̀ dzɨ̀mtə̀ ə djʉ̀ ghaʔtə vunə Isrèl ə vəwenə bwìnə̀ vì ndìʔ əkòs ə vəwenə. Vunə Isrèl bvɨ̀tə̀ yen la vəsugèʔ və Igyìb və dzɨ̀mtə̀ vəwenə. Vəwenə sə lye a mbì Muʔu mə nghoʔə məntsenə̀ dìʔ tsu, jì ə li ko dìʔ ə vəwenə bwìn kèn la jì dìʔ ə vəwenə tɨm. Vəwenə fwàyn ə dì, “Yès yì lù fa Igyìb byì ghɔ̀? Yès a pfɨkə luwèn!”

{{https://api.unfoldingword.org/obs/jpg/1/en/360px/obs-en-12-05.jpg?direct&}}

Musìs ə ngàʔə̀ li a vunə Isrèl avyi, “Kə ghə̀ŋ bɛ fwàyn! Nyìngòŋ a soyn à ghə̀ŋ ə bwòŋsə̀ ghə̀ŋ.” Nyìngòŋ mə̀ gàʔ a Musìs, “Gàʔə̀ vəwenə njèʔə̀ kwenə djʉ̀ ta djʉ̀ a chì à muʔu mə nghoʔə mə myì.”

{{https://api.unfoldingword.org/obs/jpg/1/en/360px/obs-en-12-06.jpg?direct&}}

Nyìngòŋ mə̀ chòsə̀ ntàŋə̀ mbòʔ yì ə̀ tòm a kəntìntìn ə̀ viʔi Igyìb bènə̀ vunə Isrèl ə̀ nè la kə viʔi Igyìb ə bɛ yen vəwenə.

{{https://api.unfoldingword.org/obs/jpg/1/en/360px/obs-en-12-07.jpg?direct&}}

Nyìngòŋ gàʔ a Musìs la ghə̀ tsoʔsə kəvu kə wen a kwì a muʔu yì mə̀ gə̀sə̀ a ghayn à bò. Nyìngòŋ mə̀ nè əfwof ə ten muʔu ə djʉ̀sə̀ mənshə̀ mbò, jì bòʔmə̀ a chì à muʔu amyì.

{{https://api.unfoldingword.org/obs/jpg/1/en/360px/obs-en-12-08.jpg?direct&}}

Vunə Isrèl jèʔ ə̀ tɨm a kəntìntìn kə à muʔu a nse ə zɨm mu muʔu tɨmə li mənshə̀ mbò.

{{https://api.unfoldingword.org/obs/jpg/1/en/360px/obs-en-12-09.jpg?direct&}}

Nyìngòŋ mə̀ lyɨ̀sə̀ ntàŋə̀ mbòʔ yì viʔi Igyìb ə yen tàndə vunə Isrèl ə nyɨŋə tɨmə. Viʔi Igyìb ə lù kə̀nyɨŋ fà vəwenə bàm.

{{https://api.unfoldingword.org/obs/jpg/1/en/360px/obs-en-12-10.jpg?direct&}}

Vəwenə dzɨ̀mtə̀ ə̀ kwen a chì a muʔu yì a nse ə zɨm, Nyìngòŋ nè vəsugèʔ avyì zì ə̀ sə̀ fwàynə̀. Vəwenə zɨmə ə gàʔ, “Vəghəŋ nyɨŋke! Nyìngòŋ ə soyn a əzhiʔ nə̀ vunə Isrèl!”

{{https://api.unfoldingword.org/obs/jpg/1/en/360px/obs-en-12-11.jpg?direct&}}

Vunə Isrèl ə ne ntɨm ə mmè, Nyìngòŋ gàʔ a Musìs la ghə̀ kuʔsə kwəŋ ə toghə ə wen a kwì a muʔu ayì. ghə̀ kuʔsə noʔə̀ əzhu əkɔ̀ muʔu bỳmə̀ ə̀ shi ə a kwì ə vəsugèʔ və Igyìb vyi. Vəsugèʔ avyi ə nlyəŋ li noʔə̀ vətsèm ə pfɨkə .

{{https://api.unfoldingword.org/obs/jpg/1/en/360px/obs-en-12-12.jpg?direct&}}

Vunə Isrèl nyen li la Nyìngòŋ ə nzhwi li viʔi Igyìb avyi, vəwenə choʔsə Nyìngòŋ ə̀ byɨmə la a tɨm ə Wen ə ntɨm Musìs.

{{https://api.unfoldingword.org/obs/jpg/1/en/360px/obs-en-12-13.jpg?direct&}}

Vunə Isrèl ə nsaŋlə li noʔə̀ nànto byì tàndə Nyìngòŋ ə nshìsə̀ li vəwenə fa kəkòs a Igyìb ə bɛ bwòŋsə̀ vəwenə fà vəsugèʔ və Igyìb. Vəwenə nzì və kuʔsə Nyìngòŋ luwèn noʔə̀ nkàyn. Vəwenə zhɨm ə ndzàŋsə ta kədɨ̀ŋ ə̀ saŋlə ə̀ kuʔsə Nyìngòŋ byì kənyù a ghə̀ nnè a vəwenə.

{{https://api.unfoldingword.org/obs/jpg/1/en/360px/obs-en-12-14.jpg?direct&}}

Nyìngòŋ ku əsoʔ a vunə Isrèl la vəwenə ə nzhɨə kətsi akèn noʔə̀ ngwʉ̀ʔsə̀ tsèm kwòʔtə̀ tàndə yì nzaʔsə aloʔ ə vəwenə ə̀ shìsə̀ vəwenə fa kəkòs a əloʔ ə Igyìb. Kətsi akyì ə̀ nkwʉ̀ʔə̀ vəwenə ə̀ shə ə nges ə byìnjɨ və pfè ə pfiʔ nə kəbayn kə mənkalə a kə ko kuʔ.

//Fətitì fa nwàʔlə̀ ə̀ Nyìngòŋ////: Exodus 12:33-15:21//
