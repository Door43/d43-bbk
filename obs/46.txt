====== 46. Pɔ byɨmə à Nyìndjʉ̀̀ŋ ======

{{https://api.unfoldingword.org/obs/jpg/1/en/360px/obs-en-46-01.jpg?direct&}}

Sɔ ndìʔ wìʔ yì a ghə̀ ntsɨ̀ŋə̀ njisə viʔ lyʉmə vyi a və nzhwi Stivə̀n lì. Ghə̀ ə nko byɨmə a Yesù bwen ə̀ sə̀ kəŋə jì ə sàs viʔ və byɨmə və. Ghə̀ njèʔə̀ fa təchù tə aloʔ a Yèlusalèm ghaʔtə lyʉmə nə̀ kyìʔi və byɨmə və djʉ̀ə̀ wyeə a mfɨŋ. Kəchu kə nshə̀ʔtə̀sə ə̀ əngə̀ŋ ə̀ Nyìndjʉ̀̀ŋ kə bɛ̀ ku nwàʔlə̀ a Sɔ la ghə̀ djʉ̀ a Dàmaskùs ə̀ djʉ̀ ə̀ ghaʔtə viʔ və byɨmə və fa tsu ə̀ vì nə̀ vəwene a Yèlusalèm.

{{https://api.unfoldingword.org/obs/jpg/1/en/360px/obs-en-46-02.jpg?direct&}}

Sɔ ndìʔ a jì djʉ̀ə̀ a Dàmaskùs, əshi bvɨ̀tə̀ ə̀ bayn a wen ə̀kə̀ʔ, ə̀ fəŋ a nse. Sɔ zhʉ gɨ̀ gàʔ a wen, “Sɔ! Sɔ! Wù ku ngəʔ ə̀ ghɔ̀ à mò a?” Sɔ bə̀m, “Masà, wù dìʔ ndə?” Yesù bwìnsə̀ a wen, “Mà dìʔ Yesù. Wù sàsə̀ viʔi ə vwomə!”

{{https://api.unfoldingword.org/obs/jpg/1/en/360px/obs-en-46-03.jpg?direct&}}

Sɔ sə lù fa nse mu ghə̀ fyɨ̀fə̀ li. Və jìʔ jì a wen ghə̀ djʉ̀ a Dàmaskùs. Sɔ ntsi li məntsi ntaʔ ghə̀ ə ko zhɨ kəfo kènla ghə̀ ə nyʉ li kəfo.

{{https://api.unfoldingword.org/obs/jpg/1/en/360px/obs-en-46-04.jpg?direct&}}

Ndzɨ̀mtə̀ ə̀ Yesù ə tsen ndìʔ a Dàmaskùs əzhiʔ ə wenə dìʔ Anànayàs. Nyìngòŋ gàʔ a wen, “Djʉ̀ə̀ a əngə̀ŋ a Sɔ ə tsiə tsu. Nyə̀ŋsə̀ avu ə wu a wen əwen ti ashɨ ə wenə bwìnsə̀ bòʔtə̀.” Anànayàs gàʔ, “Masà, mà ə zhʉ li jì a wìʔ yen ə bànə̀ viʔ və byɨmə və fa tsu ghaʔtə vəwenə djʉ̀ə̀ wye a mfɨŋ.” Nyìngòŋ bwìnsə̀ gàʔ, “Djʉ̀ə! Mà ə tsuʔ li wen la ghə̀ shə̀ʔtə̀ byì mò à Vəju bɛ̀nə̀ viʔi təloʔ tə kəjàŋ. Ghə̀ a yenə ngəʔ byì mò.”

{{https://api.unfoldingword.org/obs/jpg/1/en/360px/obs-en-46-05.jpg?direct&}}

Anànayàs mə̀ djʉ̀ a Sɔ, ənyə̀ŋsə̀ avu a wen əwen, ə̀ gàʔ, “Yesù, a ghə̀ nvìə̀ à wù a jì tà àndə wù nvì a shə̀ li yì tɨm mò à wù ti ashɨ ə wù ghə bòʔtə̀ Kəzhwì kə nwoʔə kə kwen a wù ətyɨm.” Tà a əzhʉ ayì ashɨ ə Sɔ bòʔkə̀ ghə̀ bɛ̀ sə̀ yenə əshi, Anànayàs ku muʔu a wen. Sɔ zhɨ kəfo kəjoʔ kə bwìnə̀ vì a wen əwen.

{{https://api.unfoldingword.org/obs/jpg/1/en/360px/obs-en-46-06.jpg?direct&}}

Sɔ mə̀ zìtə̀ tà a əzhʉ ayì ə̀ sə̀ shə̀ʔtə̀ kənyʉ̀ kə Nyìngòŋ a Vəju a Dàmaskùs, ghə̀ ngàʔə̀, “Yesù dìʔ Wàyn ə̀ Nyìngòŋ!” Vəju ndìʔ nə̀ kanə la wìʔ a ghə̀ nsàsə̀ v iʔ və byɨmə və nkaʔkə li ə̀ byɨmə à Yesù! Sɔ nshə̀ʔtə̀ li à Vəju la Yesù ndìʔ Mèzayà.

{{https://api.unfoldingword.org/obs/jpg/1/en/360px/obs-en-46-07.jpg?direct&}}

Məntsi nchòə̀ li mənshə̀ʔ a lə̀ Vəju kəŋ jì a vəwenə a zhwi Sɔ. Vəwenə tɨm viʔi la və djʉ̀ kəŋə wen fa chi əloʔ ə̀ zhwi. Sɔ zhʉ kənyʉ̀ a vəwenə kə nè, viʔi ndoŋsə ə wen gyàmtə̀ wen ghə̀ nyɨŋ. Və nshiʔsə wen fa wèn əŋgə̀ŋ a chì ə̀ nkyè nə̀nchuʔə. Sɔ nyɨŋ fa Dàmaskùs ə̀ sə̀ gàʔə̀ kənyʉ̀ kə Nyìngòŋ djʉ̀ə̀.

{{https://api.unfoldingword.org/obs/jpg/1/en/360px/obs-en-46-08.jpg?direct&}}

Sɔ ndjʉ̀ə̀ li a Yèlusalèm ə yen ndzɨ̀mtə̀ sə Yesù, vəwenə sə̀ fwànə̀ wen. Wu byɨmə ətsen və dzàŋə̀ wen nə̀ Bànabàs lyɨ̀ Sɔ ə̀ djʉ̀ kwetə ndzɨ̀mtə̀ sə Yesù ə̀ shə̀ʔtə̀ à vəwenə la Sɔ ti ngàʔə̀ kənyʉ̀ kə Nyìngòŋ a Dàmaskùs. Ndzɨ̀mtə̀ sə Yesù nzhʉ li a lì ə̀ byɨmə la Sɔ ə ndìʔ wenə̀ vəwenə.

{{https://api.unfoldingword.org/obs/jpg/1/en/360px/obs-en-46-09.jpg?direct&}}

Viʔ və byɨmə vətsenəvə a və nnyɨŋə̀ fa Yèlusalèm və ndjʉ̀ə̀ li a əloʔ ə Antìyòʔ ə̀ shə̀ʔtə̀ byì Yesù. nghoʔ ə viʔi Antìyòʔ ə nko dìʔ Vəju, a lì vəwenə byɨmə və noʔə̀ kədɨ̀ŋ. Bànabàs wenə̀ Sɔ ndʉ̀ə̀ li tsu ə ziʔi viʔ və byɨmə və byì ə̀gàʔ ə Nyìngòŋ ə bɛ tomsə vəwenə à vəwenə əbyɨmə. A ndìʔ a Antìyòʔ a və̀ nzìtə̀ dzàŋ viʔi a və byɨmə a Yesùla “Viʔ və byɨmə və.”

{{https://api.unfoldingword.org/obs/jpg/1/en/360px/obs-en-46-10.jpg?direct&}}

Kətsi kətsen, viʔ və byɨmə və a Antìyòʔ və mbamə əchʉ̀ jɨ̀mə̀, Kəzhwì kə nwoʔə kə gàʔ à vəwenə, “Ghə̀ŋ tsuʔ Bànabàs wenə̀ Sɔ vəwenə nè əshèʔ à mà a ku à vəwenə.” Viʔ və byɨmə və Antìyòʔ və jɨ̀m a Bànabàs wenə̀ Sɔ ə̀ nyə̀ŋsə̀ avu à vəwenə əwen. Vəwenə ntɨm li Bànabàs wenə̀ Sɔ la vəwenə djʉ̀ ə̀ shə̀ʔtə̀ byì Yesù a ngwàʔə̀ əshi. Bànabàs wenə̀ Sɔ njìʔsə̀ viʔi təloʔ tə kəjàŋ, ngwàʔə̀ wìʔ byɨmə à Yesù.

//Fətitì fa nwàʔlə̀ ə̀ Nyìngòŋ////: Acts 8:3; 9:1-31; 11:19-26; 13:1-3//
