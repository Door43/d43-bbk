====== 13. Məkàyn mə̀ Nyìngòŋ wenə̀ Isrèl ======

{{https://api.unfoldingword.org/obs/jpg/1/en/360px/obs-en-13-01.jpg?direct&}}

Nyìngòŋ ə̀ njèʔsə̀ li vunə Isrèl avyi fa muʔu yì ə̀ chò fa əshi zɨm və ətsevə ə djʉ̀ a pfèn ətsen və dzàŋə nə̀ Sanà. À dìʔ tsu a Musìs ə̀ nyen əzhiʔ yi ghè bolə kèn la ətoʔ ə fwi li. Vunə Isrèl mbwòm li təto tə vəwenə a chi pfèn ayì.

{{https://api.unfoldingword.org/obs/jpg/1/en/360px/obs-en-13-02.jpg?direct&}}

Nyìngòŋ ngàʔə̀ li à Musìs nə̀ vunə Isrèl, “Sətsèn ghə̀ŋ zhu mò ə̀ tsì a jì a mà kəŋə, ghə̀ŋ a ndìʔ viʔi ə vwomə, dìʔ əloʔ juŋəghə ə kòŋ ə̀ mò.”

{{https://api.unfoldingword.org/obs/jpg/1/en/360px/obs-en-13-03.jpg?direct&}}

Nyìngòŋ ə nku li məntsi ntaʔ vəwenə shiìtə̀ tətɨm tə vəwenə, Ghə̀ shiʔi ə̀ vì a pfèn ə Sanà, shiʔi vì əwʉ bwaynkə, fəlɨʔ fəkuʔə, təsoŋ tə gàʔə̀. À ndìʔ tà Musìs wenə nyɨŋ a ghə̀ nzì ghə̀ kuʔ a kwì ə pfèn ayì.

{{https://api.unfoldingword.org/obs/jpg/1/en/360px/obs-en-13-04.jpg?direct&}}

Nyìngòŋ mə̀ ku təsoʔ à wen ə̀ gàʔ, “Mà dìʔ Yawè, Nyìngòŋ ə ghə̀ŋ, a Ghə nshìsə̀ ghə̀ŋ fa kəkòs a Igyìb. Kə ghə̀ŋ a kuʔsə vənyìngòŋ və tsenə və.”

{{https://api.unfoldingword.org/obs/jpg/1/en/360px/obs-en-13-05.jpg?direct&}}

“Kə ghə̀ŋ a shìtə̀ vənyìngòŋ ə nkuʔsə, byì tàndə Mò, Yawè, Ma ə ko kòŋ ə gə̀tə̀ kuʔsə ə ghomə. Kə ghə̀ŋ a dzàŋ əzhiʔ ə ghomə tà kəjàŋ. Kə ghə̀ŋ à shyèʔ a kətsi kə kuʔsə ə̀ mò. Ghə̀ŋ shyèʔ təshyèʔ ə̀ tyən məntsi ntʉ̀ fə, byì a məntsi sòmbo dìʔ kətsi ə ghə̀ŋ zhùtə̀ ə kwòʔtə byì Mò.”

{{https://api.unfoldingword.org/obs/jpg/1/en/360px/obs-en-13-06.jpg?direct&}}

“Zhu tìʔ ə̀ wù bènə̀ lì ə̀ wù. Kə a zhwi wìʔ . Kə a tsi nə̀ wì ə̀ wìʔ bènə̀ lɨm ə̀ wìʔ. Kə a tsoŋ. Kə a zhò ə ndzɨ̀ŋ. Kə a kəŋ jì ə lyɨ̀ wì ə̀ wùntə̀ʔ ə̀ wù, ko kəbəŋ kə ə wen, ko noʔə̀ kəfo kə wen kətsen.”

{{https://api.unfoldingword.org/obs/jpg/1/en/360px/obs-en-13-07.jpg?direct&}}

Nyìngòŋ mə̀ nyòʔ təsoʔ atèn ə̀ wum a ngùʔsə̀ bò ə̀ ku a Musìs. Nyìngòŋ bɛ̀ ku təsoʔ ta kədɨ̀ŋ la vəwenə ndzɨ̀mtə̀. Nyìngòŋ gàʔ la sətsèn vəwenə wʉ təsoʔ atyì yi a bwaʔsə ə̀ bɛ̀ tsɨ̀ŋ vəwenə. Sətsèn vəwenə to kəchʉ Nyìngòŋ à bwoynsə vəwenə.

{{https://api.unfoldingword.org/obs/jpg/1/en/360px/obs-en-13-08.jpg?direct&}}

Nyìngòŋ ə mbɛ nshə̀ʔtə̀ jì ə vəwenə bwom əngə̀ŋ ə̀ Wen fa tsu. À ndìʔ əngə̀ŋ ə̀ ntsèntə̀, kiʔ vətin və aloʔ vəbò, mu və gə̀sə̀ nə̀ njisə. À nzì à kwen tà nshə̀tə̀ ə ghoʔə a tyì əngə̀ŋ fa bàm ə njisə ayì, fambu a Nyìngòŋ ə ntsi tsu .

{{https://api.unfoldingword.org/obs/jpg/1/en/360px/obs-en-13-09.jpg?direct&}}

Noʔə̀ ndə̀ a ghə̀ nkwàʔə̀ əsoʔ ə Nyìngòŋ nzì ghə̀ vì nə̀ nyàm a əchù əngə̀ŋ ə̀ ntsèntə̀ ə̀ ku a Nyìngòŋ. Sətsèn wìʔ vì nshə̀tə̀ ə zhwi nyàm ayì ə̀ nyùʔ a kwì ə chɨ. Mənlyuŋ mə̀ nyàm amyì ə̀ nshù ə mbyɨsə wìʔ ayì ghə̀ ə bɛ sə dìʔ a nkàyn a əshɨ ə Nyìngòŋ. Nyìngòŋ ə ntsuʔ li lə̀mə̀ Musìs ə Aròn, nə̀ vunə ə nòyn ə̀ Aròn la vəwenə ndìʔ nshə̀tə̀sə sə Wen sə .

{{https://api.unfoldingword.org/obs/jpg/1/en/360px/obs-en-13-10.jpg?direct&}}

Viʔ vətsèm ə mbyɨmə li la vəwenə a wʉ təsoʔ atyì a Nyìngòŋ ə̀ nku lì, ti ndìʔ viʔi ə wen. Tà kəntə̀mə kə əzhu kə sə chò, vəwenə zì ə̀ sə̀ to kəchu à Nyìngòŋ nè mbyɨ noʔə̀ jì ə byɨ.

{{https://api.unfoldingword.org/obs/jpg/1/en/360px/obs-en-13-11.jpg?direct&}}

Musìs ə nkuʔ li a kwì ə pfèn ə Sanà ə̀ sə̀ dìʔ tsu məntsi ta kədɨ̀ŋ gàʔə̀ wenə̀ Nyìngòŋ. Viʔi Isrèl kə̀ʔ ə̀ wen ə̀ bwaʔ ə̀ vì nə̀ go a Aròn la ghə̀ shìtə nyìngòŋ nə̀ wen à vəwenə!

{{https://api.unfoldingword.org/obs/jpg/1/en/360px/obs-en-13-12.jpg?direct&}}

Aròn ə nshìtə̀ li nyìngòŋ ghə̀ kə̀ʔə̀ ta nə̀ wàyn ə̀ nyàm. Vunə Isrèl nzìtə̀ li sə̀ kuʔsə̀ wen ku kəku a wen! Tin ə Nyìngòŋ ə mfwi li noʔə̀ nànto byì mbyɨ ayì ghə̀ wʉ la ghə̀ a zhwilə vəwenə. Musìs ə njɨ̀mə̀ li ə̀ nsensə Nyìngòŋ ghə̀ kusə nshinsə ə̀ kye vəwenə.

{{https://api.unfoldingword.org/obs/jpg/1/en/360px/obs-en-13-13.jpg?direct&}}

Musìs ə̀ nshiʔə yen nyìngòŋ ayì, kənyù ə kyikə zaf ə wen ghə tùʔ ngùʔshì a Nyìngòŋ yì nyòʔ təsoʔ tyì tsu li ə̀ zhwilə.

{{https://api.unfoldingword.org/obs/jpg/1/en/360px/obs-en-13-14.jpg?direct&}}

Musìs ghòm nyìngòŋ ayì ghə̀ kaʔkə a kəbʉ, ghə̀ wye a tyì à muʔu ə̀ gàʔ viʔi Isrèl ə nyʉ. Nyìngòŋ ə tɨm li əkwaʔə a vəwenə ngwàʔə̀ wìʔ pfƗkə.

{{https://api.unfoldingword.org/obs/jpg/1/en/360px/obs-en-13-15.jpg?direct&}}

Musìs ə nshìtə̀ li ngùʔsə kəjàŋ ə Nyìngòŋ bwìsə̀ nyòʔ təsoʔ tyì tsu. Musìs mə̀ bwìnə̀ kuʔ a kwì ə pfèn ayì ə̀ jɨ̀m la Nyìngòŋ lyèsə̀ ə̀ ku vəwenə. Nyìngòŋ ə nzhu li Musìs ə̀ lyè sə̀ ə̀ ku vəwenə . Musìs bwìnə̀ shiʔə nə̀ təsoʔ tyì ə̀ wum a kwì ə ngùʔsə fi shi sə. Nyìn gòŋ mə̀ lyɨ̀ vunə Isrèl fa pfèn ə Sanà sə̀ djʉ̀sə̀ a əloʔ yì a ghə̀ nkəŋə ə ku à vəwenə .

//Fətitì fa nwàʔlə̀ ə̀ Nyìngòŋ////: Exodus 19-34//
