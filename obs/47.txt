====== 47. Pɔ nə Salàs a Filìba ======

{{https://api.unfoldingword.org/obs/jpg/1/en/360px/obs-en-47-01.jpg?direct&}}

wenə̀ə Sɔ njèʔə̀ fa əloʔ ə Romàn, və zìtə̀ sə̀ dzàŋə̀ wen a wen əzhiʔ ə Romàn, “Pɔ.” Kətsi kətsen, Pɔ wenə̀ wùndoŋ ə wenə Salàs djʉ̀ a kətɨm kə Filìpa ə gàʔ byì Yesù. Vəwenə djʉ̀ a wen a muʔu a viʔi ntsèntə̀ tsu jɨ̀mə̀. Vəwenə nkwetə li wùwì ətsen tsu əzhiʔ ə wenə dìʔ Lidyà. A ndìʔ wù mbàʔ ə̀ nkùm. Ghə̀ nkòŋə̀ Nyìngòŋ kuʔsə̀ wen.

{{https://api.unfoldingword.org/obs/jpg/1/en/360px/obs-en-47-02.jpg?direct&}}

Nyìngòŋ ə mbwaʔsə li ətyɨm ə Lidyà’s ghə̀ byɨmə kənyʉ̀ kə Nyìngòŋ, ə̀ shi muʔu wenə̀ ngwàʔ ə̀ wen. Ghə̀ŋ ə ndzàŋə̀ li Pɔ wenə̀ Salàs la vəwenə vì ə̀ tsi à wenə əngə̀ŋ, vəwenə və ə̀ tsi tsu .

{{https://api.unfoldingword.org/obs/jpg/1/en/360px/obs-en-47-03.jpg?direct&}}

Pɔ wenə̀ Salàs nkɨə djʉ̀ ə bùmtə̀ viʔi a kəshi kə jɨ̀m kyì. Noʔə̀ zenə a vəwenə njèʔə̀ djʉ̀ə̀ tsu, wàyn ə wùwì kəkòs ətsen nə̀ zhɨ a wen əbə̀m ə̀ ndzɨ̀mtə̀ vəwenə. Zhɨ ayì ngyàmtə̀ wen ghə̀ shəŋə fənyoʔ shə̀ʔtə̀ ənyʉ̀ a viʔi a və lu fʉ̀ à vəwenə. Ghə̀ nshèʔə̀ kədɨ̀ŋ kə əko a masà ə wen.

{{https://api.unfoldingword.org/obs/jpg/1/en/360px/obs-en-47-04.jpg?direct&}}

Wàyn ə wùwì kəkòs ayì nzɨmə tà àndə vəwenə njèʔə̀ chòə̀, “Viʔ vənə dìʔ vyi əshèʔ ə̀ Nyìngòŋ a ghə̀ dìʔ a əkaŋ. Vəwenə shə̀ʔtə̀ jì ə ghə̀ŋ bwoŋ fa tsu!” Ghə̀ ngàʔə̀ tà a lə̀ noʔə̀ mənzhʉ ə̀ntsèm kənyʉ̀ əkyikə kaʔ ə̀ zaf Pɔ.

{{https://api.unfoldingword.org/obs/jpg/1/en/360px/obs-en-47-05.jpg?direct&}}

Kətsi kətsen ke wàyn ə wùwì kəkòs ayì zìtə̀ ə̀ sə̀ zɨmə , Pɔ kaʔkə a wen ə̀ gàʔ a zhɨ ayì, “A əzhiʔ nə̀ Yesù, fʉ̀ə̀ fa wen əwen.” Zhɨ ayì mfʉ̀ə̀ li tà a əzhʉ ayì.

{{https://api.unfoldingword.org/obs/jpg/1/en/360px/obs-en-47-06.jpg?direct&}}

Kə nzaf li viʔi a və̀ nkiʔə̀ wàyn ə wùwì kəkòs ayì ! Vəwenə nkɨ li la zhɨ ayì dìʔ kə ndìʔ kɔ̀ w àyn ə wùwì kəkòs ayì à shəŋ fənyoʔ a viʔi . Ghə̀ dìʔ kə bɛ shəŋ fənyoʔ ko əko bɛ a ndìʔ ə̀ ghə̀ ku a viʔi a və nkiʔə wen.

{{https://api.unfoldingword.org/obs/jpg/1/en/360px/obs-en-47-07.jpg?direct&}}

Viʔi a və nkiʔə w àyn ə wùwì kəkòs ayì mə̀ ghàʔ Pɔ wenə̀ Salàs ə djʉ̀ à əchu əchu ə Romàn, və ghòm vəwenə ə̀ wye vəwenə a mfɨŋ.

{{https://api.unfoldingword.org/obs/jpg/1/en/360px/obs-en-47-08.jpg?direct&}}

Vəwenə nwye Pɔ wenə̀ Salàs noʔə̀ kəshi a vəwenə ko zì və fʉ̀ə̀ ə̀ bɛ̀ kwiʔ afwin ə vəwenə noʔə̀ nkayn. A sə ndìʔ a ntìntìn ə̀ nə̀nchuʔə, Pɔ  wenə̀  Salàs zìtə̀ sə̀ zhɨmə ndzàŋsə kuʔsə Nyìngòŋ.

{{https://api.unfoldingword.org/obs/jpg/1/en/360px/obs-en-47-09.jpg?direct&}}

A sə laʔtə əshi nɨ̀ʔ noʔə̀ nànto! Əchʉ tə mfɨŋ tə bòʔmə̀ noʔə̀ tətsèm, mpfɨ̀sə a və nkwiʔ vəwenə tsu sə tyinkə noʔə̀ sətsèm.

{{https://api.unfoldingword.org/obs/jpg/1/en/360px/obs-en-47-10.jpg?direct&}}

Wìʔ a ghə̀ ntsɨ̀ŋə̀ mfɨŋ kɨ̀blə̀. Ghə̀ yen la təchʉ tə mfɨŋ tə dìʔ təboʔə ghə̀ fwàyn! Ghə̀ nkwòʔə̀ la viʔi nyɨŋkə li noʔə̀ vətsèm fa mfɨŋ, ghə̀ sə̀ kəŋə djʉ̀ ə zhwi wen əwen. (Ghə̀ ə nkɨ li la sətsèn ghə̀ kye viʔi nyɨŋkə fa mfɨŋ əchu əchu əloʔ Romàn à zhwiə wen.)  Pɔ nyen li wen ə̀ zɨmə, “Kə mwòm! Kə a zhwi əwen ə wù. Yès dìʔ a shə̀ tà vətsèm.”

{{https://api.unfoldingword.org/obs/jpg/1/en/360px/obs-en-47-11.jpg?direct&}}

Ntsɨŋ ə̀ mfɨŋ ayì mfwànə̀ li ə̀ nyɨŋ ə̀ vì a Pɔ wenə̀ Salàs ə̀ bə̀m, “Mà nè ghɔ̀ ti bwòŋ a?” Pɔ gàʔ a wen, “Byɨmə a Yesù, Masà, wù bɛ̀nə̀ ngwàʔə̀ əngə̀ŋ ə̀ wù à bwòŋ.” Ntsɨŋ ə̀ mfɨŋ ayì lyɨ̀ Pɔ wenə̀ Salàs ə̀ djʉ̀ a wenə̀ gə̀ ə̀ shʉ̀ təfɨŋ tə vəwenə. Pɔ ngàʔə̀ li byì Yesù a viʔi a və ndìʔ a wenə kəbəŋ noʔə̀ vətsèm.

{{https://api.unfoldingword.org/obs/jpg/1/en/360px/obs-en-47-12.jpg?direct&}}

Ntsɨŋ ə̀ mfɨŋ ayì wenə̀ ngwàʔə̀ əngə̀ŋ ə̀ wen byɨmə a Yesù ə̀ shi muʔu. Ntsɨŋ ə̀ mfɨŋ ayì bɛ̀ ku əfozhɨvə a Pɔ wenə̀ Salàs vəwenə zhɨ ə̀ saŋlə a mwuʔu.

{{https://api.unfoldingword.org/obs/jpg/1/en/360px/obs-en-47-13.jpg?direct&}}

Əchuʔ ə nlayn li və shìsə̀ Pɔ wenə̀ Salàs fa mfɨŋ ə̀ gàʔ à vəwenə la vəwenə djʉ̀ fa Filìpa. Pɔ wenə̀ Salàs djʉ̀ ə̀ ghayntə Lidyà bɛ̀nə̀ viʔi ndoŋsə ə̀ vəwenə vətsenəvə ə̀ mə̀ djʉ̀ la Filìpa. Kənyʉ̀ kə Nyìngòŋ kə ndjʉ̀ tà nə̀ mbì viʔ və byɨmə ghoʔtə djʉ̀ tà djʉ̀ə.

{{https://api.unfoldingword.org/obs/jpg/1/en/360px/obs-en-47-14.jpg?direct&}}

Pɔ wenə̀ əchu ə chu ə viʔ vəbyɨmə vətsenəvə nghayntə li əshi ta kədɨ̀ŋ , shə̀ʔtə̀ djʉ̀ə̀ byì Yesù bɛ ziʔi əgàʔ ə Nyìngòŋ. Pɔ ə nyoʔə li vənwàʔlə̀ à viʔ vəbyɨmə və ta əshi a əshi ə tomsə vəwenə à vəwenə əbyɨmə . Nghoʔ ə̀ vənwàʔlə̀ avyi dìʔ a Babə̀lə̀.

//Fətitì fa nwàʔlə̀ ə̀ Nyìngòŋ////: Acts 16:11-40//
