====== 5. Wàyn ə̀ məkàyn ======

{{https://api.unfoldingword.org/obs/jpg/1/en/360px/obs-en-05-01.jpg?direct&}}

Ngwʉ̀ʔsə ə̀ wum sə chò fa əchuʔ a Abàm wenə̀ Sèra nvìə a Kanàn, kèn la və̀wenə tɨmə kiʔi wàyn. Sà ra ə w ìə Abàm, gàʔ a wen la, “Lam Hagà, lèə wàyn ə̀ yuwù yèn, ə̀ bwi wàyn wyewen àndə Nyìngòŋ ə ko ku wàyn à mo lə̀. Màə to li nchò ə kiʔi wàyn.”

{{https://api.unfoldingword.org/obs/jpg/1/en/360px/obs-en-05-02.jpg?direct&}}

Abàm mə̀ lam Hagà. Hagà bwi wàyn ə wùlɨm, Abàm chu əzhiʔ ə wen la Ismàyel. À sətsèn Sèra zì sə̀ bànə̀ Hagà. Ismàyel sə ndìʔ ngwʉ̀ʔ ndjùsə̀ taʔ a wum, Nyìngòŋ gàʔ a Abàm.

{{https://api.unfoldingword.org/obs/jpg/1/en/360px/obs-en-05-03.jpg?direct&}}

Nyìngòŋ gàʔ la, “Mà dìʔ Nyìngòŋ a Ghə̀ chòə̀ mbyi yèn noʔə̀ ətsɛ̀m. Màə kàyn məkàyn yuwù.” Abàm bvɨ̀ a nse. Nyìngòŋ gàʔ a wen la, “Wù a ndìʔ tìʔ ətɨm ta kədɨ̀ŋ. Màə ku əloʔ Kanàn a wù bɛ̀nə̀ à ngwàʔ ə̀ wù a və a bwi ə bɛ ndìʔ Nyìngòŋ ə və̀wenə noʔə̀ mənzhu əntsèm. Wù a tin əde ə vunə lyʉmə noʔə̀ vətsèm à wùə ngwàʔə ngə̀ŋ.”

{{https://api.unfoldingword.org/obs/jpg/1/en/360px/obs-en-05-04.jpg?direct&}}

“Sèra, wìə wù a bwi wàyn ə wùlɨm—wàyn ə wùlɨm yì a Mà ngàʔə la Mà a ku a wù . Əzhiʔ ə wen a ndìʔ Aizìk. Màə wʉ məkàyn ə mwomə̀ yuwùwen, ghə̀ə ndìʔ tìʔ ətɨm ta kədɨ̀ŋ . Màə ku kətɨ̀m kəghoʔkə à Ismàyel, a lì məkàyn ə mwomə̀ a ndìʔ yuwù Aizìk.” Nyìngòn mè kwìtə əzhiʔ ə Abàm ə̀ chu nə̀ Abàham, à dìʔ la “tìʔ ətɨm ə kədɨ̀ŋ.” Nyìngòŋ mè kwìtə əzhiʔ ə Sèra ə̀ chu nə̀ Sàra, à dìʔ la “wùwì ə ntuʔ.”

{{https://api.unfoldingword.org/obs/jpg/1/en/360px/obs-en-05-05.jpg?direct&}}

Zòyn ayì Abàham tin təde tə vunə lyʉmə noʔə̀ vətsèm à wen ə kəbəŋ. Ngwʉ̀ʔ ə mpfen se nchòə djʉ̀, mú Abàham sə̀ dìʔ ngwʉ̀ʔ ə ghɨ Sàra dìʔ ngwʉ̀ʔ məwum àbʉ̀muʔ, Sàra bwi wàyn ə wùlɨm ə Abàham. Və̀wenə chu əzhiʔ ə wen nə̀ Aizìk àndə Nyìngòŋ ngàʔə̀ a və̀wenə .

{{https://api.unfoldingword.org/obs/jpg/1/en/360px/obs-en-05-06.jpg?direct&}}

Aizìk sə nkwiə Nyìngòŋ mwomsə̀ əbyɨmə Abàham, ə̀ gàʔ a wen la “lyɨ̀ə wàyn ə̀ wù Aizìk ə djʉ̀ zhwi wen a nə̀ kəku à mò.” Abàham bɛ̀ zhu Nyìngòŋ tà zhu ə̀ bwi nkòʔ ə̀ baʔtə əfo ə kəku ə djʉ̀ ə zhwi wàyn ə̀ wen.

{{https://api.unfoldingword.org/obs/jpg/1/en/360px/obs-en-05-07.jpg?direct&}}

Àndə Abàham wenə̀ Aizìk mboʔsə djʉ̀ a kəshi kə kəku akyì, Aizìk bèm à tìʔ ə wen la, “Yuwù kiʔi tà nkòʔ a lə̀ byi yenə a?” Abàham bwìnsə̀ a wen la, “Nyìngòŋ a ku byi a yuwù.”

{{https://api.unfoldingword.org/obs/jpg/1/en/360px/obs-en-05-08.jpg?direct&}}

Və̀wenə djʉ̀ ə̀ zaʔə a kəshi kə kəku akyì Abàham kwiʔ Aizìk ə̀ nyòŋsə̀ a kwì ə chɨ ə sə̀ nkəŋə əzhwi ə wen Nyìngòŋ gàʔ a wen. “kye! Kə a zhwi wàyn yì! Màə kɨ li luwèn la wù zhuə Mò byì tàndə wù ko yì chèn wàyn ə wù fà Mò.”

{{https://api.unfoldingword.org/obs/jpg/1/en/360px/obs-en-05-09.jpg?direct&}}

Nyìngòŋ gàʔ a Abàham la ghə̀ kaʔkə əlye byèʔə̀ ghə̀ a yen byi ə ku kəku akyì tsu. Abàham kaʔkə ə yen ə lwìn a ətoʔ a Nyìngòŋ kuə̀ là ghə̀ zhwi a kəshi ə̀ Aizìk. Abàham lyɨ̀ .ə lwìn ayì ə̀ ku kəku à Nyìngòŋ nə̀ saŋlə ghə.

{{https://api.unfoldingword.org/obs/jpg/1/en/360px/obs-en-05-10.jpg?direct&}}

Nyìngòŋ gàʔ a Abàham la, “Màə bwaʔsə wu byì tàndə wù kòŋə̀ li ə ku noʔə̀ əfo tsèm, tɛ̀bɛ̀ wàyn ə wù à Mò. Ngwàʔ ə̀ wù lu chò mədzɨ̀ŋ a mə̀ dìʔ a ə̀kaŋ. Màə chò fà wùə ngwàʔ ə ngə̀ŋ ə bwaʔsə mbyi yèn .”

//Fətǐtì fa nwàʔlə̀ ə̀ Nyìngòŋ////: Genesis 16-22//
